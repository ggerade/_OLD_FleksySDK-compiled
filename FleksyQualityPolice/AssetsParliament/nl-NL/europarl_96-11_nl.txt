Daarmee kunnen wij het goede voorbeeld geven aan alle Europese regeringen en alle overheden, waarmee wij een papierloze, elektronische relatie moeten onderhouden.
Onze tweede uitdaging is van sociale aard: wij moeten de strijd aanbinden tegen de werkloosheid en de sociale uitsluiting.
Premier Guterrres heeft uiteengezet hoe hij deze vraagstukken stelselmatig denkt aan te pakken. Zijn benadering is niet alleen gebaseerd op de inzet van technologie, maar behelst ook krachtige inspanningen om nieuwe sociale uitsluiting ten gevolge van deze technologie te vermijden.
Sociale uitsluiting was immers het zorgwekkende resultaat van de ontwikkeling in de jaren tachtig en de meer recente jaren.
Ik maak mij uiterst ongerust over de steeds groter, en niet kleiner wordende inkomensverschillen in de Europese samenleving. Dit is een zeer belangrijk aspect van de sociale verschillen, en daar moeten wij absoluut rekening mee houden als wij niet binnen de kortste keren geconfronteerd willen worden met een breuk in de samenleving.
Daarom beleggen wij ook deze Top voor duurzame groei en werkgelegenheid.
In weerwil van de her en der gehoorde protesten kunnen en moeten wij volledige werkgelegenheid als een haalbaar doel nastreven.
Het was niet gemakkelijk om zover te komen, maar ik kan u verzekeren dat dit doel verre van irrealistisch is, en wel degelijk binnen bereik ligt.
Wij hebben immers een stevig macro-economisch kader, waar wij nu de Top van Lissabon aan toevoegen, dat wil zeggen menselijke hulpbronnen, nieuwe ideeën omtrent de markt en de toepassing van kennis en onderzoek.
Menselijke hulpbronnen betekenen onderwijs, opleiding, hervorming van de verzorgingsstaat, en vooral ook oplossingen voor het probleem van de vergrijzing, waar al onze landen mee worden geconfronteerd.
Dit probleem wacht nog steeds op een oplossing, en wordt zelfs met de dag erger. Tot nu toe hebben wij geen succesvolle remedie weten te vinden.
Ik hoop dan ook dat wij in Lissabon een stap vooruit kunnen zetten door het uitwisselen van ervaringen met benchmarking en voorstellen voor dit belangrijke thema.
Voor de markt is er nog veel werk aan de winkel. Het is onjuist te beweren dat wij een perfecte binnenmarkt hebben bereikt.
Er zijn nog meer structurele hervormingen vereist. Onze inspanningen zijn nog niet voltooid, met name in de dienstverleningssector, de elektronische handel, de energiesector en het vervoer.
Er zijn nog zoveel overheidsdiensten waar van volledige concurrentie en optimale efficiëntie geen sprake is.
Als wij de inflatie ten gevolge van de aardolieprijsstijging willen tegengaan, moeten wij deze diensten verbeteren, zowel op Europees als op nationaal vlak. Hetzelfde geldt voor de financiële dienstverlening en het bankwezen.
Wij hebben absoluut een statuut voor een Europees vennootschap nodig.
Ik noem dit omdat de situatie hier al enige tijd vast zit. Ook hebben wij behoefte aan een Europees brevet, aan een meer liquide kapitaalmarkt en betere voorschriften voor aanbestedingen.
Dit zijn operationele vraagstukken waarvoor absoluut een oplossing moet worden gevonden. Wij zullen als Commissie onze bijdrage leveren en, zoals ik zojuist al zei, in alle procedures en externe betrekkingen de nieuwe technologie gaan gebruiken.
Als wij echter een voorbeeld van modern bestuur willen zijn, moeten wij ook ijveren voor navolging daarvan op heel het vasteland.
Wij moeten een instrument zijn voor vermenigvuldiging van kennis en technologie.
Wij moeten daarvoor iedereen op de been krijgen: burgers, lokale overheden, nationale regeringen, bedrijven en vakbonden. Netvorming: dat is zoals premier Guterres al zei, de belangrijkste taak voor Lissabon.
Om spijkers met koppen te kunnen slaan moeten wij, zoals de Portugese premier aan het einde van zijn toespraak zei, duidelijke macro-economische parameters hebben.
Wij brengen dus geen nieuw proces op gang; wij doen niets nieuws, maar laten veeleer voor het eerst de bestaande processen in elkaar overlopen, en dat zou wel eens heel succesvol kunnen blijken te zijn. Één nieuw ding is echter wel nodig: wij moeten een middel zien te vinden om de geboekte vooruitgang te meten.
Wij moeten de publieke opinie concreet kunnen aangeven welke vooruitgang is geboekt en dus moeten wij gebruik maken van benchmarking, een tot voor enkele jaren nog volledig onbekend woord. Anders gezegd, wij moeten onze inspanningen onderling vergelijken en stelselmatig meten.
Wij moeten ons op serieuze en haast onverbiddelijke wijze rekenschap geven van de sectoren - en dat zijn er niet weinige - waarin wij in de afgelopen jaren achterstand hebben opgelopen.
Ik denk bijvoorbeeld aan de biotechnologie, waar wij niet echt van succes kunnen spreken.
Wij moeten ook overal beste praktijken verspreiden en deze naar Europees vlak overhevelen.
Wij verwachten dat in Lissabon gevolg wordt gegeven aan hetgeen wij in samenwerking met het Portugees voorzitterschap - dat ik bij dezen van harte dank - hebben proberen voor te bereiden.
Wij verwachten met andere woorden dat besluiten worden genomen voor operationele inspanningen, voor duidelijke doelstellingen, voor in aantal beperkte maar concrete en meetbare maatregelen. Dan kunnen wij de veranderingen versnellen en stappen vooruit zetten.
In deze jaren zal beslist worden wie in de komende eeuw de overhand zal hebben. Wij kunnen een groot, sterk Europa creëren, een Europa waar iedereen achter staat, mits wij onze burgers enthousiast kunnen maken voor de herovering van de verloren toppositie.
Hartelijk dank, mijnheer de voorzitter van de Commissie. Ik geef nu onmiddellijk het woord aan de heer Suominen, die namens de Fractie van de Europese Volkspartij zal spreken.
Mevrouw de Voorzitter, mijnheer de voorzitter van de Raad premier Guterres, mijnheer de voorzitter van de Commissie Prodi, namens de Fractie van de Europese Volkspartij en Europese democraten kan ik zonder meer zeggen, dat wij ons in grote lijnen aansluiten bij de ideeën die u beiden, geachte voorzitters, heeft uitgesproken.
Namens mijn fractie complimenteer ik het Portugese voorzitterschap met de organisatie van de top in Lissabon. Wij wensen u natuurlijk succes bij het realiseren van de goede voornemens.
Ik wil van onze kant enkele zwaartepunten naar voren brengen.
Het belangrijkste voor het welzijn van de burgers in de Unie is te trachten een duurzame economische groei in de Unie te realiseren en ervoor te zorgen dat de regionale gelijkheid wat betreft welzijn wordt vergroot en dat steeds meer mensen voldoende inkomsten uit eigen arbeid krijgen en niet afhankelijk van de sociale bijstand zijn.
Van groot belang zijn de processen die door gezamenlijke besluiten in gang zijn gezet om de werkgelegenheid te verbeteren, de economische hervorming kracht bij te zetten en de sociale cohesie in de Unie te vergroten.
Het is terecht dat men op de top in Lissabon eind deze maand stilstaat bij de vraag hoe wij nu verder moeten gaan.
Ondanks de complexiteit van deze processen moeten ze een gezamenlijk doel hebben, namelijk het verbeteren van de levenskwaliteit in de Unie.
Wij hebben echter geen behoefte aan nieuwe vormen, werkgroepen of forums om dit doel te bereiken.
De instrumenten zijn ongetwijfeld bij iedereen bekend.
Vaak is het echter zo dat nationale standpunten, soms ook ideologisch verzet, ervoor zorgen dat deze instrumenten niet worden gebruikt.
Het belangrijkste is nu dat met toenemende snelheid de belemmeringen voor een echte Europese interne markt moeten worden weggenomen, zodat wij ons in veel sectoren niet meer op 15 verschillende thuismarkten hoeven begeven.
Toen in de jaren '80 de gedachte van de interne markt kracht werd bijgezet, konden wij ons figuurlijk gesproken nog met de snelheid van een door een stoomlocomotief voortgetrokken boemeltrein in de richting van ons doel begeven.
Nu de elektronische handel snel zijn intrede heeft gedaan en de snelheid van het verwerken en benutten van informatieoverdracht zich op een totaal ander niveau bevindt, hebben wij minstens de snelheid van de Formule 1-wagen van Mika Häkkinen nodig.
Wij moeten er echter zeker van zijn dat de motor van de beleidsmakers het niet voor de finish begeeft.
Hoe denken wij de best concurrerende economie ter wereld te kunnen creëren als wij de concurrentie binnen de Unie niet durven te liberaliseren?
Het voor concurrentie openstellen van het dataverkeer, zoals is afgesproken, en het laten concurreren van de energiesector zorgt voor nieuwe noodzakelijke arbeidsplaatsen en voor een verlaging van de prijzen voor zowel de industrie als de consumenten.
Zo neemt ook het wegnemen van de belemmeringen voor de kleine en middelgrote bedrijven - of het nu gaat om complexe overheidsprocedures, het verkrijgen van risicokapitaal of belastingkwesties - een belangrijke plaats in bij het vergroten van de concurrentie en de welvaart.
Tot het vergroten van de mondiale concurrentie behoort ook een redelijke belastingharmonisatie en een modernisering van ons sociaal stelsel, zodat in ieder geval de landen met een hoog belastingniveau de tarieven die de werkgelegenheid in de weg staan kunnen verlagen.
De basis blijft echter onderwijs en onderzoek.
Het is zeer juist te proberen snel een infrastructuur voor informatie te creëren waaraan zowel particulieren, scholen als bedrijven goedkoop of gratis aan kunnen deelnemen.
Er moet vooral rekening worden gehouden met het creëren en behouden van middelen voor toekomstdragende arbeidsintensieve sectoren.
Dat zijn natuurlijk de informatietechnologie, de elektronische handel, het toerisme en bijvoorbeeld de ouderenzorg, want onze bevolking zal ongetwijfeld blijven vergrijzen.
Twee zaken moeten wij, alsook de Commissie en de Raad onderstrepen en hier moet steeds op gewezen worden.
De betrokken taken horen altijd grotendeels bij de lidstaten te liggen, of het nu gaat om onderwijs en onderzoek, het vergroten van de concurrentie of het wegnemen van de belemmeringen voor ondernemerschap.
Coördinatie is in veel sectoren vanzelfsprekend om overlapping van communautaire taken te voorkomen, maar een gezonde en eerlijke concurrentie is nog belangrijker, ook in de vele niet-commerciële sectoren.
Het gebruik van benchmarking en best practice-methoden, zoals de Commissie aanbeveelt, eist van zijn kant in heel Europa grote openheid op gebieden die niet tot de bedrijfsgeheimen van ondernemingen horen.
De Fractie van de Europese Volkspartij en de Europese democraten benadrukt te streven naar de ontwikkeling van een sociale of, zoals men tegenwoordig zegt, ecosociale markteconomie die rekening houdt met het welzijn van de hele maatschappij, ook van het milieu.
Bij het realiseren van onze doelstelling onderstrepen wij het belang van het Europees sociaal model. Wij vinden tegelijkertijd dat dit geen star, gestagneerd systeem kan zijn dat is gebaseerd op in de samenleving bereikte gunsten, maar dat het zich moet ontwikkelen naarmate de maatschappij verandert.
De modernisering van het Europees sociaal model, het vergroten van de doeltreffendheid ervan, is voor ons concurrentievermogen net zo belangrijk als de modernisering van de economie.
Werk moet de beste manier zijn het welzijn van het gezin te waarborgen, maar als dit echt niet mogelijk is, is er het sociaal vangnet om uitsluiting te voorkomen.
Veranderingen in de manier van werken dreigen in sociaal opzicht een obstakel te vormen voor de positieve ontwikkeling van de menselijke relaties: dataverkeer, Internet, de computers waarmee wij werken en de nu al oud lijkende televisie dreigen de relatie tussen mens en machine in de maatschappij centraal te stellen.
Het belangrijkste zijn echter de relaties tussen mensen binnen het gezin, op het werk, in de maatschappij en in de internationale omgang.
Als wij het belang van onderwijs onderstrepen, moeten wij er al vroeg naar streven onze jeugd hierover in te lichten.
De Commissie wijst naar mijn mening op de juiste wijze op de tekorten die de groei van de werkgelegenheid in de Unie tegenhouden.
Als een van deze wordt het tekort aan kennis genoemd.
In de Unie met 15 miljoen werklozen is nu al een tekort van ongeveer een miljoen werknemers in sectoren met een tekort aan kennis.
Sommigen stellen voor hooggeschoolde arbeidskrachten naar de Unie te halen.
Ik vraag me af of dit rechtvaardig is ten opzichte van de minder ontwikkelde landen, waar wij zo een braindrain veroorzaken.
De Verenigde Naties hebben er op gewezen dat er door de demografische ontwikkeling over enkele jaren in Europa een tekort van 40 miljoen werknemers zal zijn.
Het is moeilijk een gematigd beleid met trage resultaten te voeren, dat hier en nu wel gevoerd moet worden, als wij de Europese burgers dit toekomstbeeld voorschotelen, terwijl ze zelf voor hun banen vrezen.
Mevrouw de Voorzitter, het debat dat vandaag wordt gehouden is zeer welkom en noodzakelijk. Het komt bovendien precies op het juiste moment.
We weten allemaal dat de Europese Unie, ondanks het economische herstel, voor te veel mensen nog altijd verre van bevredigend functioneert. Voor vijftien miljoen medeburgers werkt de EU zelfs simpelweg in het geheel niet.
Dat is een belediging van de individuele en collectieve waardigheid en het geeft ons minstens vijftien miljoen redenen waarom we moeten doorgaan met het project dat u, premier Guterres, hier vandaag voor het voetlicht heeft gebracht.
Ook ik waardeer het zeer dat u, voorafgaand aan de Buitengewone Raad in Lissabon, hier in dit Parlement een dialoog met ons wilt voeren.
De mogelijkheden zijn duidelijk: als de Europese Unie op dit moment in al haar lidstaten de beste praktijken zou realiseren zoals die al worden nageleefd in de afzonderlijke staten en door haar concurrenten, zou dat dertig miljoen meer banen opleveren, ofwel twee vacatures per werkloze.
Met een goed beleid en goede methodieken is dat zeker mogelijk.
De Buitengewone Raad in Lissabon heeft, zoals de premier en voorzitter Prodi terecht hebben opgemerkt, een zeer belangrijke taak: de introductie van een heel nieuwe manier van denken en handelen, een heel nieuw paradigma, in het Europese beleid.
De ELDR-fractie is van mening dat het momenteel aan de Unie is om dit nieuwe paradigma uit te werken, zodat Europa en zijn burgers hun mogelijkheden ten volle kunnen benutten.
Door meer samenhang te realiseren op het gebied van benchmarking, uitwisseling van de beste praktijken en verbetering van de strategische samenwerking en coördinatie, kan de EU een belangrijke impuls geven aan het ontstaan van een nieuwe economische dynamiek.
Op de Europese markten vindt over het algemeen nog teveel versnippering plaats.
Er zijn niet genoeg kleine en middelgrote Europese ondernemingen die op het wereldtoneel hun partij kunnen meeblazen.
Er zijn te weinig ondernemers in Europa en er is te weinig ondernemingszin.
Zoals de premier zelf al opmerkte is er op de Europese kapitaalmarkten te weinig risicokapitaal beschikbaar.
We doen te weinig aan onderzoek en ontwikkeling, individueel, als staten, en collectief, in Europees verband.
Van het onderzoek en de ontwikkeling die wel plaatsvinden wordt slechts weinig omgezet in marktproducten en -diensten.
Het is aan de Buitengewone Raad in Lissabon om beleid en methodieken uit te stippelen voor het rechtzetten van deze onvolkomenheden en het in gang zetten van de nieuwe dynamiek.
Dat zou inderdaad een enorme kracht losmaken.
Werkgelegenheid is immers het sterkste wapen in de strijd tegen sociale uitsluiting.
In het nieuwe paradigma dient de mens het uitgangspunt te zijn en gaat het om permanente educatie, investering in flexibiliteit via onderwijs en scholing en investering in de eigen ontwikkeling en mogelijkheden.
De heer Barón Crespo noemde het een sociaal-democratisch project.
Ik ben eerder geneigd het een verlicht liberaal project te noemen.
Binnen de begrotingsbeperkingen en de grenzen van een gezond macro-economisch beleid - en die zijn er, zoals president Prodi al eerder heeft benadrukt - bieden onze Europese sociale stelsels, strikt genomen, een vangnet van sociale voorzieningen.
Maar voor teveel mensen die sociaal zijn uitgesloten, langdurig werklozen, jongeren, vrouwen en andere groeperingen in de marge van de samenleving, is passieve afhankelijkheid van de sociale voorzieningen niet de oplossing.
Het is een val.
Wat we moeten doen is deze nieuwe dynamiek op individueel niveau in gang zetten door te laten weten dat de middelen aanwezig zijn, zelfs in de context van een gezond financieel beleid.
Maar die middelen worden op een passieve manier gebruikt.
Ze moeten worden omgevormd tot actieve voorzieningenstelsels, waarin mensen die tot activiteit in staat zijn daartoe worden aangezet, en zij die daartoe niet in staat zijn, opgevangen blijven worden.
De strijd tegen werkloosheid en vóór sociale samenhang in Europa kan het best worden gevoerd via het creëren van een economie waarin voor iedereen werk is en via het opzetten van duurzame voorzieningenstelsels.
Ten slotte is het, wat de kennismaatschappij betreft, overduidelijk dat we onze manier van denken moeten veranderen, niet alleen op het niveau van de technologie, maar ook op maatschappelijk niveau.
Het is heel duidelijk dat we oude maatschappelijke uitgavenpatronen moeten omvormen tot een stelsel van nieuwe economische en sociale mogelijkheden.
We moeten af van het beleid en de methodieken waardoor een hele generatie Europeanen op het wereldtoneel tweede viool heeft moeten spelen.
We kunnen dat doen door ervoor te zorgen dat Europa en zijn bevolking hun mogelijkheden ten volle kunnen benutten.
Als men in Lissabon de doelstellingen kan realiseren die hier vandaag ter sprake zijn geweest, zal dat een belangrijke stap op weg zijn naar de realisatie van de dynamiek waarover ik eerder heb gesproken.
Mevrouw de Voorzitter, mijnheer de eerste minister en fungerend voorzitter van de Raad, de toestand van de Unie en van de lidstaten in het algemeen geeft terecht aanleiding tot zorgen, niettegenstaande het conjunctureel economisch herstel.
De werkloosheid handhaaft zich op een vrij hoog niveau, de langdurige werkloosheid neemt voortdurend toe en het percentage van de actieve beroepsbevolking blijft zeer laag.
Voorts is er een groeiende onzekerheid rond de arbeidsplaats, waardoor de genoemde elementen nog versterkt worden.
Het zijn met name vrouwen en jongeren die er de gevolgen van ondervinden, die op dramatische wijze tot uiting komen in het verschijnsel van ongeveer vijftig miljoen uitgeslotenen.
Vlak voor de buitengewone Europese Raad over deze problematiek is de kernvraag dan ook of er al of niet de politieke wil bestaat die situatie te veranderen. Of hebben wij met het zoveelste initiatief te maken dat zonder gevolgen blijft en bijgezet kan worden bij de plannen, strategieën en toppen die in het verleden al aan dit thema zijn gewijd en die geen enkele fundamentele verandering teweeg hebben gebracht?
Wij vinden niet alleen dat het noodzakelijk is deze stand van zaken te wijzigen, maar ook dat het mogelijk is.
Het is nodig omdat kwalitatief hoogstaand werk met de daaraan verbonden rechten, grondrechten zijn van de mens.
Het is mogelijk als de echte oorzaken aangepakt worden. Volgens ons zijn die onlosmakelijk verbonden met het feit dat de fundamentele rechtskeuzes afglijden in neoliberale richting, met name op macro-economisch vlak.
Een voorbeeld daarvan is de prioriteit die wordt gegeven aan het stabiliteitspact en de nominale convergentiecriteria. De sociale samenhang is er ondergeschikt aan gemaakt, wat over het algemeen gepaard is gegaan met een volledige deregulering van de arbeid, prikkels voor privatiseringen, fusies en verplaatsingen van bedrijven - processen die in de regel werkloosheid creëren -, maar ook met een uiterst restrictief begrotingsbeleid op communautair en nationaal vlak.
Zo hebben wij nu te maken met een duidelijke vorm van consolidering van Thatcheriaanse beleidskeuzes, ofschoon deze verzacht worden door bijstandsmaatregelen.
Deze keer is die situatie niet het gevolg van luidkeels aangeprezen conservatieve principes, maar van het zogenaamd door de globalisering ingegeven pragmatisme en van de afgod die 'concurrentievermogen' heet.
Daarom volstaat het niet een oproep te doen het sociaal beleid te coördineren of te hameren op de innovatie- en de kennismaatschappij en op de nieuwe informatietechnologieën, hoe belangrijk die ook zijn.
Het is hard nodig dit monetaristisch en antisociaal perspectief te verlaten en in onze prioriteitenstelling en ons beleid definitief de persoon bovenaan te plaatsen.
Mijn fractie, die aan sociale vraagstukken een bijzonder belang toekent, heeft mede met het oog op de komende buitengewone Europese Raad vorige week in Lissabon vergaderd met het doel deze problemen te analyseren en te bespreken.
Wij hebben de gelegenheid gehad werknemersvertegenwoordigers, Portugese vakbonden en vakbonden uit verschillende andere Europese landen te beluisteren en met hen te debatteren.
Ook hebben wij onder andere ontmoetingen gehad met werknemersvertegenwoordigers van ABB en Michelin en met de organisatoren van de werkgelegenheidsmarsen.
De conclusies die wij uit deze gesprekken getrokken hebben zijn vervat in een veertiental punten waar wij de voorzitter van de Raad formeel van in kennis zullen stellen.
De hoofdzaak is volgens ons dat er macro-economische beleidsmaatregelen moeten worden goedgekeurd die uitgaan van het aanzwengelen van de vraag en de overheidsinvesteringen. De vernieuwde openbare diensten moeten daarbij gevrijwaard worden en de maatregelen moeten gericht zijn op volledige werkgelegenheid en een arbeidsparticipatie van zo'n 75% in 2010.
Ook moet er een inkomenverdeling gegarandeerd zijn die meer in het voordeel is van de factor arbeid. Speculatieve kapitaalbewegingen dienen belast te worden en belastingfraude en belastingontduiking moeten bestreden worden.
Er moet een rem komen op fusies en bedrijfsverplaatsingen, met name als die ontslagen tot doel hebben of daarmee gepaard mee gaan. De arbeidstijd moet verder verkort worden, zonder inlevering van loon en zonder verslechtering van de kwaliteit van het werk.
Wij moeten de financiële vooruitzichten van de Unie heroverwegen en het MKB met voortvarendheid steunen. Er moet werk worden gemaakt van vernieuwing van het onderwijs en van uitbreiding en verbetering van de beroepsopleidingen.
Er moet een eind worden gemaakt aan discriminatie, waar vrouwen en jongeren de belangrijkste slachtoffers van zijn. We zullen de resultaten van de top van Lissabon analyseren en beoordelen in het licht van hun bijdrage aan de definiëring van concrete, goed geplande en kwantitatief goed onderbouwde doelen voor deze zo centrale sector.
Mevrouw de Voorzitter, geachte voorzitters, niemand verzet zich tegen de terugkeer van de volledige werkgelegenheid, tegen groei of tegen een vooraanstaande rol voor de Europese lidstaten binnen de wereldeconomie. Achter een aantal van uw beleidsvoornemens en beginselen kunnen we ons evenwel niet scharen.
Ook hebben we weinig sympathie voor uw neiging tot economisch conservatisme.
De bevoegdheden die u overeenkomstig de Verdragen geniet zijn te groot, met name op economisch en handelsgebied. Iedereen kent de desastreuze gevolgen van uw ultraliberale en mondialistische beleid, dat alle denkbare terreinen beslaat.
U hebt verklaard dat het lot van miljoenen werklozen u aan het hart gaat, maar uw beleid heeft goeddeels aan deze werkloosheid bijgedragen.
Helaas verandert er niets, en dat zal ook wel zo blijven.
U wilt kwaad met kwaad bestrijden en dezelfde rampzalige methoden en economische beginselen op gebieden toepassen waar u geen grip op hebt: het onderwijs, het loonbeleid, de directe belastingen, het arbeidsrecht en de sociale zekerheid.
Wat mij met name verbaast, is dat dit regressieve sociale beleid grotendeels door linksgeoriënteerde roze, rode en groene coalitieregeringen gevoerd wordt. Tijdens verkiezingscampagnes spreken deze linkse partijen over sociale rechtvaardigheid, maar als ze eenmaal deel uitmaken van de regering, dragen ze juist bij aan het algemene sociale verval.
Ik wil hier nogmaals benadrukken dat volgens ons geen sociaal beleid kan worden gevoerd en volledige werkgelegenheid kan worden gerealiseerd als we onze nationale en Europese belangen niet laten prevaleren. Onze markten moeten beschermd worden tegen de ongebreidelde internationale concurrentie.
Wat de werkgelegenheid, de sociale zekerheid, het gezinsbeleid en het pensioenbeleid betreft, zijn wij verplicht eerst aan onze Europese medeburgers te denken.
De mondialisering van de economie die u voorstaat, is geen bittere noodzaak.
De globalisering wordt ons krachtig opgelegd door de enige na de koude oorlog overgebleven supermacht, en door de multinationale ondernemingen. Deze multinationals ontwikkelen zich tot autonome economische machten die hun economische wensen aan staten, naties en volkeren opleggen omdat deze zich niet voldoende kunnen verweren.
U bent medeschuldig aan dit proces.
U moedigt het namelijk aan, werkt met de Verenigde Staten en de multinationals samen en bent dus, in tegenstelling tot wat u beweert, verantwoordelijk voor de afbrokkeling van onze sociale zekerheidsstelsels, voor de onzekerheid en voor het sociale verval.
Het Europese sociale model zou wel eens het slachtoffer kunnen worden van deze globalisering van de economie. Bij het huidige globaliseringproces wordt immers geen rekening gehouden met de sociale en nationale bijzonderheden van de lidstaten.
U zoekt uw toevlucht in een ultraliberaal beleid, maar dit biedt geen oplossing voor de sociale problemen, de onzekerheid en de tientallen miljoenen Europese werklozen.
Mijnheer de Voorzitter, de top van Lissabon zal weer een aaneenschakeling van mooie woorden opleveren.
Die woorden zijn welkom, maar het fundamentele probleem van de Economische en Monetaire Unie is dat ze inflatiebestrijding belangrijker vindt dan werkgelegenheid.
De Centrale Bank heeft gezegd dat de prijzen niet meer dan 2% mogen stijgen.
Volgens het stabiliteitspact mag het begrotingstekort maximaal 1% bedragen.
Er wordt echter niet geëist dat de werkloosheid op zijn hoogst 5% of nog beter, maximaal 2 of 1% mag bedragen.
De muntwaarde noch de openbare uitgaven mogen stijgen.
Als een van de lidstaten zijn werkloosheidsprobleem met openbare investeringen zou willen bestrijden, zou hij daar geen toestemming voor krijgen.
Er wordt meer belang gehecht aan de heilige koe van het monetair beleid dan aan banen voor de werklozen.
Ik vind de gezinseconomie belangrijker en wij moeten ervoor zorgen dat vader met een loonbriefje naar huis komt in plaats van met een ontslagbrief.
Dat was ook de mening van de Deense regering toen ze in 1993 aantrad.
In 1992 bedroeg de werkloosheid 9,2%, zowel in de 11 landen van de Unie als in Denemarken.
Tussen 1992 en 1998 daalde de werkloosheid in Denemarken naar 5,1%.
In de Unie nam ze toe tot 10,9%.
In Denemarken bedroeg de totale groei 20% tegenover 10% in de rest van de Unie.
Indien de Deense regering vandaag hetzelfde beleid zou voeren, zou ze onwettig en in strijd met de grondwet handelen, omdat het begrotingstekort toen 3,9% bedroeg.
Nu heeft Denemarken ook geen begrotingstekort meer, want degenen die nu een baan hebben, zijn belasting gaan betalen in plaats van uitkeringen te blijven ontvangen.
Ik vind dat de ministers het Deense voorbeeld zouden moeten bestuderen wanneer ze het in Lissabon over de economie hebben.
De werklozen hebben veel meer aan een wijziging van het EMU-Verdrag dan aan nieuwe mooie woorden.
Mijn fractie hoopt dat de Deense kiezers zullen stemmen voor het behoud van de Deense kroon wanneer ze op 28 september aan het referendum over de EMU deelnemen.
Mijnheer de fungerend voorzitter van de Raad, ik heb met interesse geluisterd naar de woorden die u hier tot ons heeft gericht.
Het moge duidelijk zijn dat algemeen gesproken geen enkele aanwezige hier het met uw woorden oneens kan zijn, want het gaat om intenties die voortvloeien uit een door ons allen gedeelde visie op de problemen van werkgelegenheid en van Europa.
En dat standpunt leidt automatisch tot wat de voorzitter van de Raad genoemd heeft als één van de doelstellingen van de top van Lissabon, namelijk het bestrijden van het politiek tekort in Europa.
Juist omdat ik geloof dat wij dat politiek tekort nauwelijks kunnen opvullen als wij het bij dergelijke algemene uitspraken laten, zou ik u een aantal concrete vragen willen stellen, ook om een beeld te krijgen van het beleid dat onder uw voorzitterschap na de top van Lissabon zal worden uitgevoerd.
De eerste zeer rechtstreekse vraag die ik u zou willen stellen betreft een institutioneel probleem, waarover wij hier voor de eerste maal direct met de voorzitter van de Raad van de Europese Unie kunnen debatteren.
Het gaat om het ernstigste politieke probleem van de afgelopen tijd: Oostenrijk.
En de vraag die ik u heel openlijk wil stellen is of de fungerend voorzitter van de Raad van de Europese Unie hier 14 of 15 landen van de Unie vertegenwoordigt.
Ik stel deze vraag niet voor niets, daar u als fungerend voorzitter van de Raad bent opgetreden als woordvoerder voor bilateraal genomen besluiten tussen staten.
Vanuit dat oogpunt is dit een zinvolle vraag en ik verzoek u mij een zo duidelijk mogelijk antwoord te geven.
Men heeft koers gezet in de richting van een situatie waarin collegiaal genomen besluiten, waartoe het Verdrag van de Europese Unie verplicht, vervangen worden door bilateraal genomen besluiten tussen regeringen.
Dat is institutioneel gezien een ernstige zaak.
Ik praat hier niet over de inhoudelijke aspecten van de Oostenrijkse kwestie, maar over het ernstige precedent dat geschapen wordt als collegiaal genomen besluiten vervangen worden door bilateraal genomen besluiten. Vandaag kan dat tegen het ene land gericht zijn, morgen tegen het andere land of andere landen.
Dat is de eerste kwestie.
De tweede vraag gaat over de Werkgelegenheidstop.
Juist omdat ik aanwezig was bij de debatten die aan de wieg stonden van de agendering van het werkgelegenheidsprobleem voor de Raad en voor de Europese Unie, ben ik ervan overtuigd dat de werkgelegenheidstop oorspronkelijk niet tot doel had de problemen te bestrijden van de nieuwe kenniseconomie, maar juist die van de oude economie. De top zou moeten gaan over het bestrijden van de bestaande werkloosheid in de fabrieken, op de scheepswerven, in de metaalfabrieken en in de staalindustrie, want dat was de oorspronkelijke agenda voor de werkgelegenheidstop.
We kunnen ons terecht afvragen of al het gepraat over de problemen van de nieuwe kenniseconomie, de nieuwe digitale economie - die trouwens voor zover ik weet nog geen arbeidsplaatsen in Europa heeft gecreëerd, op zijn hoogst werkloosheid - niet gewoon moet verhullen dat we niet in staat zijn iets te doen aan het huidige werkloosheidsprobleem en ons daarom bezig houden met wat tot nu toe grotendeels nog retoriek is over toekomstige werkgelegenheidsproblemen ...
Wij weten beter dan geen ander wat de vitale rol is van Internet, van de digitale economie en van de kenniseconomie, maar dat waren oorspronkelijk niet de thema's voor de werkgelegenheidstop.
De fungerend voorzitter van de Raad heeft zijn toespraak beëindigd op een vage ideologische noot en dat is goed ook.
Als dat het sociaal-democratisch beleid is voor de economie van de toekomst, moet ik de voorzitter eraan herinneren dat de Interneteconomie met name wordt gehinderd, en de Europese achterstand met name wordt veroorzaakt, door het gebrek aan ondernemingszin. Dat geldt voor het onderwijs, het beleid van de regeringen en het functioneren van de instellingen.
En dit verschijnsel moet bestreden worden om de kenniseconomie van de toekomst veilig te stellen.
Mijnheer de fungerend voorzitter van de Raad, in de eerste plaats zou ik u welkom willen heten in het Europees Parlement, met name ook vanwege de symbolische waarde van uw bezoek, nu u halverwege uw rondreis langs de hoofdsteden ook uw oor te luisteren komt leggen bij het Europees Parlement.
Het is niet de eerste keer dat er juist tijdens het Portugees voorzitterschap sprake is van een andere en stimulerende relatie tussen Raad en Parlement. Toch is dit een veelbetekenend gebaar waar wij, zoals mijn collega Barón Crespo al heeft gezegd, met genoegen kennis van nemen.
Ons standpunt is duidelijk: wij steunen het initiatief van de Portugese regering, zowel vanwege het serieuze karakter als vanwege de inhoud.
Wij scharen ons achter de strategische doelstellingen en de andere doelstellingen in dit initiatief.
De manier waarop deze Top wordt voorbereid is hiervoor trouwens een goed voorbeeld.
Op de eerste plaats is er het zeer serieuze en diepgaande document dat in januari is gepresenteerd.
Voorts zijn er verscheidene voorbereidende conferenties georganiseerd en leveren zowel ondernemers als vakbonden hun bijdragen voor deze top.
En dan uiteraard de recente bijdrage uit de onderzoekswereld, tijdens de bijeenkomst van Nobelprijswinnaars en ministers van Wetenschap en Technologie die onlangs werd gehouden.
Dat zijn bewijzen van een serieuze voorbereiding en aandacht voor de inhoudelijke aspecten van de top.
Maar wij steunen het initiatief ook vanwege het hier genoemde centrale doel, daar voor het eerst niet alleen het werkgelegenheidsvraagstuk en sociale kwesties centraal worden gesteld, maar opnieuw het bereiken van de doelstelling van volledige werkgelegenheid als mogelijkheid wordt gepresenteerd.
Jarenlang hebben velen gezegd dat het onmogelijk was in de moderne maatschappij weer volledige werkgelegenheid tot stand te brengen.
Gefeliciteerd, mijnheer de voorzitter, met het feit dat u dit thema weer op de agenda hebt geplaatst zonder voorbij te gaan aan de sociale samenhang en andere waarden die voor ons van fundamenteel belang zijn. Die waarden zijn de bron van het project dat ten grondslag lag aan de oprichting van de Europese Unie, maar ook van onze beschaving en vooral van onze zienswijze op de behoefte aan solidariteit tussen alle Europeanen.
Wij hebben het hier al in januari gezegd en ik zou het graag willen herhalen: wij stellen er ons niet tevreden mee dat dit strategische doel alleen de zes maanden van één voorzitterschap als prioritair wordt beschouwd.
Wij verzoeken de Raad en de Commissie opnieuw dit doel deze keer niet als prioriteit voor een half jaar op de agenda te plaatsen, maar het als een project van de Unie te beschouwen, dat even belangrijk is als de uitbreiding of de verdieping van de Europese Unie.
Alleen zo wordt recht gedaan aan de serieuze wijze waarmee het voorzitterschap deze buitengewone Europese Raad voorbereidt.
Gefeliciteerd, mijnheer de voorzitter.
Mijnheer de Voorzitter, mijnheer de voorzitter van de Raad, mijnheer de voorzitter van de Commissie, het verheugt mij dat er voor de top in Lissabon een offensieve agenda voor werkgelegenheid en economische ontwikkeling is opgesteld.
Met deze agenda wordt benadrukt dat een sterke en dynamische economie en een beter concurrentievermogen meer werkgelegenheid in de EU moeten scheppen.
Het geeft immers te denken dat de EU achter de VS aanhinkt wat betreft de investering in onderzoek, de ontwikkeling van nieuwe technologieën en het scheppen van nieuwe banen.
Er moet gemeenschappelijk geïnvesteerd worden om het onderzoek en de ontwikkeling te stimuleren, met name op het gebied van informatietechnologie. Voorts dient de interne markt versterkt te worden en moet het vereiste kader geschapen worden voor de optimale benutting van nieuwe technologieën en de ontwikkeling van elektronische handel via Internet.
Het is goed dat men zich concentreert op onderwijssystemen en de toegankelijkheid van Internet binnen het openbaar bestuur, en op de manier waarop Internet kan worden aangewend om een zogenaamde "lerende maatschappij" tot stand te brengen.
Het is ook positief dat er aandacht wordt besteed aan het aantrekken van risicokapitaal en andere methoden om de positie van kleine en middelgrote ondernemingen te versterken.
De Commissie heeft de doelstellingen die betrekking hebben op de werkgelegenheid, de werkloosheid en de werkgelegenheid voor vrouwen in haar document voor de top gekwantificeerd.
De Commissie heeft in haar eerste verklaring ook streefcijfers opgesteld voor de armoedebestrijding in Europa tijdens de komende tien jaar.
Ik vind het goed dat de nadruk wordt gelegd op gemeenschappelijke doelstellingen, omdat elke lidstaat zijn eigen beleid wil en moet voeren.
Sommige EU-landen - ik noem er geen, om er ook geen te vergeten - kampen met een groot jeugdwerkloosheidsprobleem.
In andere landen, zoals bijvoorbeeld in mijn land Denemarken, is het werkloosheidspercentage onder jongeren juist zeer laag.
Er woedt zelfs een heuse strijd tussen werkgevers en onderwijsinstellingen om het grootst aantal jongeren aan te trekken.
De problemen, systemen, cultuur en tradities zijn in elk land verschillend en daarom moeten de middelen ter verbetering van de werkgelegenheid en de sociale integratie ook aan de situatie van elk land zijn aangepast.
Dit kan binnen het werkgelegenheidsbeleid dank zij de uitwisseling van ervaringen en ideeën in het Luxemburg-proces.
Ook al zullen we de komende jaren op het gebied van werkgelegenheids- en sociaal beleid met dezelfde problemen te kampen hebben, toch zijn er ook gemeenschappelijke uitdagingen, die in bepaalde gevallen door elke lidstaat afzonderlijk dienen te worden aangegaan.
Het is zeer belangrijk dat de lidstaten elkaar niet hinderen bij het oplossen van de sociale problemen en dat ze elkaar helpen en inspireren.
Gemeenschappelijke doelstellingen zijn belangrijk, maar het is even belangrijk dat de lidstaten hun soevereiniteit behouden en de verantwoordelijkheid voor hun sociaal en werkgelegenheidsbeleid zelf blijven dragen. Er moet een zekere concurrentie tussen de systemen bestaan om de dynamiek en de ontwikkeling van het sociaal beleid en het werkgelegenheidsbeleid te kunnen garanderen.
Mijnheer de Voorzitter, als vertegenwoordiger van Vlaanderen en namens - wat ik zou noemen - de natieregio's, vertegenwoordigd in de Vrije Europese Alliantie, werd ik getroffen door uw pleidooi voor een krachtige Europese benadering waarbij niet de vijftien lidstaten proberen aan macht te winnen, maar waarin de kracht van de samenwerking toeneemt.
U wees op het bestaan van vijftien verschillende publieke opinies, maar het zijn er in feite veel meer.
Er bestaan immers in de lidstaten ook zeer grote onderlinge verschillen.
Moet ik u, komend uit België, wijzen op het verschil in opinie tussen Vlaanderen en Wallonië? Moet ik u wijzen op het verschil tussen het vroegere Oost-Duitsland en West-Duitsland?
Bovendien dreigt het gevaar van een dualisering van onze publieke opinie ten gevolge van de globalisering.
In plaats van de vroegere verschillen tussen de havenots and the haves hebben wij nu de verschillen tussen degenen die kunnen meekomen en degenen die niet kunnen meekomen of die afhaken in deze samenleving.
Dat is een bijzonder groot gevaar.
In Europa moet iedereen kunnen meekomen.
Elke regio moet kunnen meekomen en ook iedereen moet kunnen participeren aan de kennissamenleving.
Meer dan in het verleden zal Europa dan ook moeten kunnen putten uit de realiteiten van deze regio's opdat de kracht van die regio's optimaal aangewend zal kunnen worden voor de creativiteit en voor een meer realistisch beleid inzake werkgelegenheid.
Wij hebben moeten vaststellen dat de cijfers inzake werkloosheid ondanks de vele middelen die in de structuurfondsen worden besteed, nog uit elkaar lopen.
Ik pleit dus voor netwerken van regio's, veel meer dan voor een Europa waarin elke lidstaat op zijn eigen strepen staat.
Mijnheer de Voorzitter, mijnheer Guterres, mijnheer Prodi, dames en heren, ik ben blij dat de Commissie en het Portugese voorzitterschap van de Raad de volledige werkgelegenheid als doel van het Europese beleid beschouwen.
Daar ben ik het mee eens, maar een moderne visie op volledige werkgelegenheid is niet mogelijk zonder sociale zekerheid en goede kwalificaties van de werknemers.
De economie en de arbeidsmarkt moeten garanderen dat we het milieu op de lange termijn niet aantasten.
U gokt hoofdzakelijk op hervormingen en verdere deregulering van de interne markt, op de internetrevolutie, op e-commerce en e-business als motor voor het produceren van werkgelegenheid.
Met dat beleid kunt u uw beloofde volledige werkgelegenheid echter niet waarmaken.
De economische hervormingen, zoals de liberalisatie van de interne markt voor energie, hebben tot een harde concurrentie en talloze fusies geleid.
Dat heeft banen gekost, en die trend gaat door.
De heer Bangemann had in het midden van de jaren negentig al beloofd dat de informatiemaatschappij zou leiden tot een enorme groei van de werkgelegenheid.
Het resultaat is ontgoochelend.
De groei bij de media, de mobiele telefonie en de elektronische industrie kon de verliezen in de sector communicatie en elektronica en de nadelige gevolgen van de informatietechnologie in andere sectoren niet compenseren.
Als ik zie dat veel ondernemingen in de elektronische handel enorme hoeveelheden kapitaal op de beurs kunnen opnemen, maar in hun economische kernactiviteit permanent verlies lijden, dan word ik daar ook niet vrolijker van.
Natuurlijk hebben e-commerce en e-business een grote toekomst.
Hun aanhangers overschatten met hun bijna blinde geloof echter de bijdrage ervan aan de werkgelegenheid.
Daarom geloof ik dat we een andere policy mix nodig hebben voor een nieuw werkgelegenheidsbeleid.
Dat betekent ten eerste een minder streng monetair beleid, een begrotingsbeleid met meer nadruk op investeringen in de toekomst en op de uitbreiding van de capaciteit, maar ook een loonbeleid dat gebaseerd is op de productiviteit. Zo kunnen we een impuls geven aan de interne vraag en aan de werkgelegenheid.
Ten tweede moeten we de werktijd drastisch verkorten en het werk eerlijker verdelen over mannen en vrouwen.
Ten derde moet de overheid de werkgelegenheid bevorderen in duurzaam milieuvriendelijke sectoren en ook bij de innovatie aan de toekomst denken. Met name het midden- en kleinbedrijf moet daarbij gesteund worden.
Ten vierde moet het arbeidsmarktbeleid tot emancipatie leiden.
Daarom zeggen we nee tegen de strategie van de lage lonen, nee tegen de verplichting om eenvoudige werkzaamheden te verrichten. We kunnen alleen maar een degelijke basis leggen voor gekwalificeerd werk in de kennismaatschappij, voor een eco-efficiënte, sociale en culturele dienstensector, door veel meer scholing en opleiding op alle fronten aan te bieden.
Als we deze weg niet bewandelen ondermijnen we de toekomstige welvaart, ons concurrentievermogen, de productiviteit van de economie en de sociale cohesie.
Mijnheer de Voorzitter, op de top van Europese leiders die later deze maand in Portugal plaatsvindt zullen drie belangrijke onderwerpen aan de orde komen.
De Europese leiders zullen allereerst nagaan hoe de Europese Unie de meer verstrekkende gevolgen van de mondialisering van de handel het beste een plaats kan geven.
Ten tweede zal nader worden onderzocht welke initiatieven moeten worden ontplooid om maatschappelijke uitsluiting in onze maatschappij te voorkomen en tegen te gaan.
Ten derde zullen de leiders komen met nieuwe programma's die ervoor moeten zorgen dat de EU in alle segmenten van de veranderende, jonge IT-markt vooroploopt.
De wereld wordt steeds kleiner waar het gaat om toegang tot de markt en de term ''global village'' is dan ook terecht.
Mondialisering zal en mag echter geen absolute, vrije toegang tot de markt impliceren voor alle producten en diensten die momenteel in omloop zijn.
Het is duidelijk dat alle landen hun eigen prioriteiten hebben betreffende de verschillende economische sectoren die ze willen beschermen.
Dat bleek al uit de GATT-onderhandelingen in Uruguay en zal ook blijken uit de WTO-besprekingen die de komende drie jaar zullen plaatsvinden.
Voor de EU is het belangrijk dat de afspraken aangaande het GLB voor de periode 2000-2006, die onze leiders vorig jaar in Berlijn hebben gemaakt en die door het Parlement zijn bekrachtigd, op geen enkele manier worden opengebroken.
Ook de steun aan initiatieven ter bevordering van de Europese diversiteit in taal en cultuur verdient voortzetting.
Wij moeten geen Europa van haves en havenots creëren.
De Europese Unie is als economische eenheid bijzonder sterk, maar er zijn nog altijd grootschalige maatschappelijke problemen die om een structurele oplossing vragen.
De uitgebreide scholingsprogramma's voor jongeren en langdurig werklozen in de Europese stedelijke gebieden en plattelandsgebieden moeten worden gecontinueerd.
Het Europese Sociaal Fonds en de nationale overheden moeten doorgaan met de financiering van resocialisatieprogramma's voor drugsverslaafden, de bestrijding van het analfabetisme onder volwassenen en de aanpak van het probleem van de vroegtijdige schoolverlaters.
Voorzitter, een goed functionerende arbeidsmarkt met duurzaam evenwicht tussen vraag en aanbod is een breed gekoesterde wens.
Het is daarom begrijpelijk dat de langdurige hoge werkloosheid in de Europese Unie hoog op de agenda van de Europese top in Lissabon staat.
Maar het is wel de vraag of het terecht is werkgelegenheidsbeleid zo tot Europees beleid te verheffen.
Ondanks de tevredenstellende economische groei stagneert de afname van de werkloosheid.
In enkele lidstaten met hoge economische groei is sprake van een overspannen arbeidsmarkt en oplopende inflatie.
In andere lidstaten is sprake van lage groei, grote werkloosheid en stabiele prijzen.
Specifieke instrumenten zoals de rente en de wisselkoers zijn niet meer inzetbaar.
Toch vraagt het uiteenlopen van de fase van de conjunctuurcyclus om lidstaatspecifieke maatregelen.
Streeft de Raad daar ook naar?
En zo ja, aan welke maatregelen denkt het Raadsvoorzitterschap.
Bij een overspannen arbeidsmarkt zit niemand te wachten op groei in arbeidsintensieve sectoren.
Maar komt dat ook tot uitdrukking in het beleid?
Kiest men daar voor selectieve groei?
En is men bereid de groei in arbeidsintensieve sectoren over te laten aan gebieden met een hoge werkloosheid?
Als het de top van Lissabon ernst is met het bestrijden van de werkloosheid zoekt men het niet enkel in generieke maatregelen.
Het is zaak het werk te brengen daar waar de werkloosheid het hoogst is.
Het is riskant te verwachten dat werklozen zich wel zullen verplaatsen naar gebieden waar werk is, zeker als het arbeidsmigratie betreft over landsgrenzen heen.
Het gevolg kan zijn verdere ontvolking van bepaalde achtergebleven gebieden.
Mijnheer de Voorzitter, we hebben het ons er niet gemakkelijker op gemaakt door met de invoering van de gemeenschappelijke munt lidstaatspecifieke monetaire economische instrumenten om de conjunctuurcyclus te beheersen op te geven.
Ik kan mij voorstellen dat Groot-Brittannië, Zweden en Denemarken zich nog eens extra zullen bezinnen alvorens te beginnen aan het euro-avontuur.
Het is daarom zaak op de werkgelegenheidstop goede duurzame afspraken te maken om het kwaad van de werkloosheid te bestrijden, uiteraard rekening houdend met het beginsel van subsidiariteit, want het is toch vooral in de lidstaten zelf waar men de problemen moet aanpakken.
Voorzitter, ik wil premier Guterres van harte bedanken voor het verhaal dat hij heeft gehouden en ook voor de duidelijkheid van dat verhaal.
Mijn grote vraag erbij is, wat is er nu werkelijk nieuw?
Wij hebben op dit ogenblik natuurlijk een macro-economische samenwerking, het zogenaamde Keulse proces, we hebben een proces op het gebied van werkgelegenheid, het proces van Luxemburg; wat gaat deze top nu werkelijk aan nieuws doen op dit gebied?
Wat nieuw is, is natuurlijk de kwestie van de sociale bescherming.
Daarover is op het niveau van de top eigenlijk nauwelijks gesproken. Ik denk dat dat ook een heel belangrijk onderwerp is om over te spreken.
Ik denk dat het eenvoudig is om op dat gebied na te gaan welke lessen uit het Luxemburgse proces te trekken zijn en die dan op die sociale bescherming van toepassing te verklaren.
Ik vraag me wel af waarom daarbij niet gesproken mag worden over volksgezondheid.
Dat is een belangrijk onderdeel van de sociale bescherming dat nogal in crisis verkeert en waar de Raad dan kennelijk - wat ook heel veel geld kost en heel belangrijk is voor een heleboel mensen - nog niet over gaat praten.
Dan heeft de heer Barón mij wat zorgelijk gemaakt door te zeggen dat het programma dat u voorlegt, Voorzitter, eigenlijk een sociaal-democratisch programma is.
Toen ben ik uw toespraak in gedachten nog eens nagegaan en ik denk dat er inderdaad een punt in zit wat heel erg sociaal-democratisch was.
Dat is namelijk het punt waarin men de macro-economie zo wil inrichten dat die leidt tot werkgelegenheid.
Het is natuurlijk zo dat, als je een goed macro-economisch beleid voert, dat dan automatisch een verbetering van de werkgelegenheid er een gevolg van is.
Dat hebben wij gezien.
Maar aan de andere kant mag men niet de gezonde regel van de macro-economie misbruiken door dat te veel te gaan specificeren.
Dan kom je inderdaad in een situatie die een heleboel sociaal-economisch, sociaal-democratisch geregeerde economieën gekend hebben en nog kennen, waarbij uiteindelijk de werkgelegenheid het slachtoffer wordt van de verkeerde macro-economische politiek.
Dat moet niet gebeuren.
Ik hoop dus dat de premier niet voorstelt om de macro-economische politiek die we in de afgelopen jaren gevoerd hebben en die tot veel succes heeft geleid, af te schaffen of in ieder geval zodanig te veranderen dat die niet meer effectief is.
Tenslotte, Voorzitter, is er één probleem dat ik heb met de stukken van het Portugees voorzitterschap en ook enigszins, maar in mindere mate, met die van de Commissie.
Dat is namelijk het verdedigende karakter.
We hebben een aantal landen in Europa, waaronder Denemarken, ook Nederland, Ierland, die een even goede prestatie hebben geleverd op het gebied van werkgelegenheid als de Verenigde Staten.
Het is dus voor Europeanen mogelijk om dat te evenaren.
Er zijn andere landen die daartoe veel minder in staat zijn gebleken.
Dan is het veel verstandiger om na te gaan waarom sommige landen het zo buitengewoon slecht doen, waarom sommige regio's het zo buitengewoon slecht doen, in plaats van te gaan zeggen dat wij het zo veel slechter doen dan de Verenigde Staten.
Ik denk dat dat in het algemeen niet helemaal waar is, vooral niet als we er rekening mee houden dat de interne markt pas functioneert sinds 1 januari 1993. En dat is nog een betrekkelijk korte tijd.
Mijnheer de Voorzitter, het betoog van premier Guterres was overtuigend.
Het voorzitterschap heeft zich niet bediend van het gebruikelijke communautaire jargon.
De Europese burgers willen geen theologisch debat, maar concrete daden.
Volgens professor Fitousi wordt de Europese samenleving momenteel vooral bedreigd door een gebrek aan toekomstperspectief.
Veel van onze medeburgers zijn bang voor de toekomst, die al twee decennia lang zwart wordt afgeschilderd.
Het kleinste incident wordt voorgesteld als een onherstelbare ecologische ramp.
De wetenschap wordt vaak als duivel afgeschilderd, met als gevolg dat jongeren steeds minder waarde aan wetenschappelijk onderzoek hechten.
Van werknemers wordt verwacht dat ze flexibel zijn en telkens opnieuw streven naar een hogere productiviteit.
De productiviteit in Europa ligt nu erg hoog, hetgeen verklaart waarom de Unie de grootste exporteur ter wereld is.
Maar de heersende opvatting is dat de lonen van de werknemers niet te hard mogen stijgen.
Volgens de huidige leerstelling mogen de salarissen zeker niet sneller stijgen dan de productiviteit, omdat anders de inflatie toeneemt.
Alsof deze inflatie niet zou worden aangewakkerd door de enorme winsten die op de speeltafel van het casino der internationale financiën worden ingezet.
Ik ben geen tegenstander van het stabiliteitbevorderend beleid of de benodigde structurele hervormingen.
De doelstellingen van de interne markt, de zeer transparante situatie en de felle concurrentie als gevolg van de invoering van de euro maken aanpassingen noodzakelijk.
Veel beroepen krijgen door de nieuwe technologieën een heel ander karakter.
De elektronische handel maakt veel tussenpersonen overbodig.
De meeste mensen zijn bereid deze veranderingen te accepteren, zolang ze maar niet leiden tot meer onzekerheid, vooral op sociaal gebied.
Europa heeft momenteel alle troeven in handen om de groei weer een duurzaam karakter te geven. Daarom moeten we bij het vaststellen van onze economische en sociale doelstellingen meer rekening houden met het sociale aspect.
De Unie heeft altijd haar concrete doelstellingen weten te bewerkstelligen.
De interne markt, de EMU en haar convergentiecriteria en de op de Top van Luxemburg geformuleerde actieplannen inzake de werkgelegenheid hebben concrete resultaten opgeleverd.
Wij moeten nu verder gaan en gemeenschappelijke groeidoelstellingen formuleren, op basis waarvan volledige werkgelegenheid en een Europees sociaal rechtstelsel verwezenlijkt kunnen worden...
(Spreker wordt door de Voorzitter onderbroken) Ik heb nog veel meer op het hart, maar ik zal het hierbij laten, mijnheer de Voorzitter.
Mijnheer de Voorzitter, ik dank premier Guterres voor zijn geëngageerde toespraak.
Ook ik beschouw de globalisering en de snelle veranderingen als een grote uitdaging en ook ik ben van mening dat we deze uitdaging alleen aankunnen als we de bevolking erbij betrekken.
Daarom verwelkom ik het document van de Commissie ter voorbereiding van de top van Lissabon met zijn twee centrale elementen.
Ten eerste het gebruikelijke economische verhaal, zal ik maar zeggen, en ten tweede, wat belangrijker is, de noodzakelijke versterking van het Europees maatschappelijk model door te investeren in mensen.
De belangrijkste boodschap is dat de mens centraal moet staan in het beleid van de EU.
Ik onderschrijf deze boodschap en ik stem ermee in dat we moeten streven naar sociale cohesie, maar ik waarschuw voor de misvatting dat deze sociale cohesie tot stand kan worden gebracht door de lidstaten te overdonderen in een poging om uniformiteit te scheppen.
Zoals Jens-Peter Bonde zei, hebben wij in Denemarken onze methode, net zoals de andere landen hun methodes hebben.
Het belangrijkste is dat de lidstaten en de EU respecteren dat de problemen op verschillende manieren kunnen worden opgelost.
Ik hoop dat Denemarken tijdens de komende onderhandelingen in het kader van de intergouvernementele conferentie en in de discussies over de sociale stelsels niet gedwongen wordt zijn veto uit te spreken.
Ik hoop dat we evenwichtige onderhandelingen kunnen voeren en resultaten boeken die iedereen kan aanvaarden.
Ik zeg dit, omdat niet alleen de vergelijking met de VS telt.
Wij mogen niet vergeten dat onze grootste taak erin bestaat Europa te genezen, met andere woorden ontwikkeling is belangrijk.
Tot slot wijs ik erop dat sociale cohesie niet alleen in de lidstaten maar ook in Europa als geheel tot stand moet worden gebracht. Indien de lidstaten hun interne samenhang niet nog vele jaren bewaren, zal dit echter niet lukken.
Mijnheer de Voorzitter, dames en heren, ik wil het vooral hebben over de informatie- en kennismaatschappij, die tijdens het Portugese voorzitterschap de nadruk krijgt.
Wie in deze tijd van fusies en bezuinigingen met het argument van de werkgelegenheid op de proppen komt als legitimatie voor nieuwe technologieën, die moet één ding heel goed weten: een rechtvaardige verdeling van al het werk dat in de samenleving moeten worden verricht, kan nooit uitsluitend door een nieuwe technologie worden bereikt.
Dat doel vereist een campagne om het werk beter te verdelen door middel van een radicale werktijdverkorting en een eerlijkere verdeling van de taken die het krijgen van kinderen met zich meebrengt.
Deze voorstellen zijn niet nieuw, maar ze worden steeds actueler.
Waarom?
Omdat bij het hele betoog over de informatiemaatschappij tot nu toe volledig buiten beschouwing is gebleven dat slechts een goed opgeleide elite ervan profiteert!
Als we willen verhinderen dat we eens te meer welvaart voor iedereen door een nieuwe technologie beloven, terwijl de structuren van de samenleving niet veranderen, moeten we een discussie voeren over de macht en de verdeling van de welvaart.
Hebben de industrialisatie, de kernenergie of de biotechnologie tot nu toe soms tot meer rechtvaardigheid geleid?
In dit debat ontbreekt een belangrijk punt helaas volledig, hoe vaak de consumentenbescherming in dit Parlement ook te pas en te onpas wordt genoemd.
Het recht op gegevensbescherming wordt in het Euro-paper niet genoemd, en het komt ook niet aan de orde in het huidige debat over de elektronische handel.
Ik vraag me af wat er met dat onderwerp gebeurt!
Zijn we soms al vergeten wat we aan bewijzen hebben gehoord voor het globale afluistersysteem "Echelon"?
Als we geloofwaardig willen blijven bij het opstellen van een Europees handvest voor de grondrechten, moeten we het grondrecht op privacy natuurlijk in elk van onze programma's opnemen. Dat geldt met name ook voor de nieuwe technologieën.
Mijnheer de Voorzitter, ik vind het een zeer goede zaak dat het Portugese voorzitterschap zo'n nadruk legt op de werkloosheidsbestrijding, en dat het zich ten doel stelt de werkloosheid geheel te doen verdwijnen.
Wat mij echter verontrust, is dat het programma niet geheel evenwichtig is, en daar wil ik even op ingaan.
De nadruk op de kennismaatschappij - of de informatiemaatschappij - in dit programma en in de verschillende nationale programma's die we kennen, leidt er namelijk toe dat alle aandacht uitgaat naar de innovatieve bedrijven, de ondernemers, de nieuwe ondernemingen, en de nieuwe branches.
Er wordt gezorgd voor opleidingen; er wordt een nieuw belastingbeleid ingevoerd; er wordt gebruik gemaakt van risicokapitaal; kortom, men doet al het mogelijke om alles op een presenteerblaadje aan deze innovatoren aan te bieden.
Mijn ervaring met de genoemde branches is echter dat deze zich uitstekend weten te redden.
Heel vaak hebben ze veel te veel kapitaal, en heel vaak worden ze in de watten gelegd.
Ik heb bedrijven in de IT-branche gezien die werkelijk onvoorstelbaar verwend zijn.
Ik vind dat men de beschikbare middelen zou moeten gebruiken om te voorkomen dat er een tweedeling ontstaat, dat wil zeggen een opsplitsing in twee sectoren: de nieuwe economie en een oude economie.
Het is van zeer groot belang dat men zorgt voor integratiemechanismen.
Misschien wel het allerbelangrijkste is dat men zorgt voor een zodanige infrastructuur dat ook de niet-expansieve branches en de bevolkingsgroepen in de periferie kunnen meedoen.
Ik vind dan ook dat er geïnvesteerd moet worden in computers voor de basisscholen; in mediavoorzieningen voor de dunbevolkte gebieden; in openbare technische bibliotheken; en in een publieke sector die niet mag worden verzwakt maar juist moet worden versterkt.
Mijnheer de Voorzitter, de agenda van de Raad van Lissabon, die op 23 en 24 maart gehouden wordt, is om van te duizelen.
Onderwerpen op deze agenda zijn onder meer: het Europa van innovatie en kennis, de structurele hervormingen, de concurrentiepositie, het Europees sociaal model, de werkgelegenheid, de sociale samenhang, het macro-economische beleid en de duurzame groei.
Het is dan ook niet verwonderlijk dat de vele bijdragen van het voorzitterschap van de Commissie en de lidstaten op dit moment het beleid dreigen te versnipperen.
Deze top kan in twee wezenlijk verschillende opzichten effect sorteren.
Er kunnen vele nieuwe en stimulerende ideeën worden uitgewisseld, die desgewenst door ieder van de lidstaten in praktijk zullen worden gebracht. Eventueel kunnen er gezamenlijke initiatieven genomen worden met betrekking tot het nieuwe verschijnsel van de elektronische handel.
Een dergelijk effect is op zich niet zo slecht.
Het is echter ook mogelijk dat de Raad de resultaten wil aangrijpen om bevoegdheden naar Europa over te hevelen, wat zou leiden tot meer centralisatie en bureaucratie.
Dit is precies wat we moeten voorkomen.
De voorbereidende documenten stellen ons in dit opzicht niet bepaald gerust.
Daarin staat - excuseer mij voor het gebruikte jargon, ik heb het niet zelf bedacht - dat we het proces van Keulen inzake de coördinatie van het macro-economisch beleid, het proces van Cardiff inzake de structurele hervormingen en het proces van Luxemburg inzake de coördinatie van het werkgelegenheidsbeleid beter op elkaar moeten afstemmen, waarbij terloops de inhoud van het werkgelegenheidsbeleid en de multilaterale follow-up van het begrotingsbeleid moeten worden verrijkt.
Hoe kunnen we al deze wezenlijk verschillende processen beter op elkaar afstemmen?
In de conclusie van het document van het voorzitterschap van 12 januari jongstleden staat de oplossing: de globale richtsnoeren voor het economisch beleid moeten worden hervormd teneinde het toepassingsbereik te verbreden.
Op dit moment dienen deze globale richtsnoeren als jaarlijkse aanbeveling van de Raad aan de lidstaten. In dit document staat verder dat deze richtsnoeren meer als kaderdocument moeten dienen.
Het woord "kader" moet hier kennelijk in zijn dubbele betekenis worden opgevat, namelijk als groot geheel en als verplichting.
Mijnheer de Voorzitter, vinden we met deze globale documenten de globale richtsnoeren voor het economisch beleid niet opnieuw uit? Dit is geen vreemde vraag, vooral niet na het lezen van de Franse bijdrage waarin men zich voorstander toont van een geleide economie.
In deze bijdrage wordt immers voorgesteld dat Brussel verschillende vormen van nationaal beleid gaat coördineren, bijvoorbeeld op het gebied van de werkgelegenheid, de sociale zekerheid en het MKB. Dit alles wordt vergezeld van een groot aantal cijfers die nauwlettend in de gaten moeten worden gehouden.
Een dergelijke centralistische onderlinge afstemming zou betekenen dat het subsidiariteitbeginsel opnieuw moet worden geschonden, het beleid op een groot aantal details opnieuw moet worden gestandaardiseerd en zeer verschillende lidstaten opnieuw verplicht worden hun beleid onderling te coördineren. Naast de starheid van de eenheidsmunt wordt nu ook op andere terreinen korte metten gemaakt met de flexibiliteit.
Het zou volgens ons beter zijn als er op de top van Lissabon een einde gemaakt wordt aan deze starheid. De lidstaten zouden tijdens die top moeten streven naar meer flexibiliteit en aanpassing en positieve nationale ervaringen moeten uitwisselen, zodat er creatiever te werk kan worden gegaan.
Alleen als de volkeren de vrije keuze hebben, is er immers plaats voor creativiteit.
Mijnheer de Voorzitter, mijnheer de voorzitter van de Raad, geachte collega's, in de toespraken die we hebben beluisterd is een nobel doel genoemd, en wel dat we als Europeanen de concurrentie met de Verenigde Staten willen aangaan, dat we op voet van gelijkheid partners van de Amerikanen willen worden.
Als we ons bruto binnenlands product bekijken zou dat eigenlijk moeten kunnen.
Maar wanneer we kijken naar de resultaten die we op persoonlijk vlak bereiken, als het er bijvoorbeeld om gaat een nieuwe directeur voor het Internationaal Monetair Fonds te vinden, als we zien hoe de Europeanen zich tegenover de Amerikanen opstellen, dan blijkt duidelijk dat we nog lichtjaren verwijderd zijn van een partnerschap op voet van gelijkheid.
De vraag is nu waar dat aan ligt.
Er zijn immers sectoren waarin we economische topprestaties leveren, ook bij de nieuwe media.
Ik noem slechts de GSMs.
In deze zaal hebben we het gebruik ervan terecht verboden, omdat ze marteltuig zijn.
Tegelijkertijd maken ze ons het leven echter vaak heel wat makkelijker, want ze scheppen werkgelegenheid.
Wij Europeanen liggen op dit gebied op kop.
Waarom?
Omdat het ons gelukt is op tijd een gezamenlijke Europese norm vast te leggen, die nu de wereldnorm geworden is.
Dat bewijst dat wij Europeanen ook op het vlak van de nieuwe technologieën de concurrentie aankunnen, als we maar op tijd een gezamenlijk front vormen.
Waar liggen eigenlijk de zwakke plekken van Europa?
Ik geloof, mijnheer de voorzitter, dat we die zwakke plekken niet weg kunnen werken door nog meer waarnemingscentra op te richten, zoals nu gepland wordt.
Ik geloof dat deze centra wel een paar banen voor ambtenaren opleveren, maar dat ze geen werkgelegenheid in het midden- en kleinbedrijf creëren.
In Europa schieten de opleidingen tekort.
Dat blijkt uit het feit dat we op het gebied van de nieuwe media personeel uit landen buiten Europa moeten invoeren.
In Europa schort het verder aan ondernemingsgeest, dat is al eerder gezegd.
Te weinig jonge burgers zijn bereid het risico van zelfstandig werk op zich te nemen.
De manier waarop we het werk regelen en organiseren is niet flexibel genoeg.
Als we nog meer starre regels vastleggen, zoals bijvoorbeeld de vaste werktijd van 35 uur per week in Frankrijk, dan zal dit op de korte termijn weliswaar werkgelegenheid opleveren, maar op de lange termijn is het schadelijk voor onze concurrentiepositie. Dit betekent dat hierdoor op de lange termijn arbeidsplaatsen verdwijnen.
In Europa zijn we nog ver verwijderd van een gemeenschappelijke thuismarkt.
We hebben vijftien thuismarkten en samen één interne markt.
Voor de elektronische handel moeten we zorgen voor duidelijke, gemeenschappelijke Europese regels.
We hebben ook behoefte aan een Europees octrooi voor een redelijke prijs, ook dat ontbreekt nog.
Het Europese octrooi is zo duur dat het veel minder aantrekkelijk is dan andere octrooien.
We hebben behoefte aan de Europese vennootschap, en last but not least moeten we onze socialezekerheidsstelsels aanpassen aan de nieuwe werkelijkheid van het gemeenschappelijke Europa. Ook daar ligt de basis voor wat we het sociale model noemen, namelijk een sociale markteconomie voor Europa.
Mijnheer de Voorzitter, ik wil de heer Gutíerrez graag dankzeggen voor de toespraak die hij hier vanavond heeft gehouden en ook voor de top die op zijn initiatief in Lissabon plaats zal vinden en die voor ons zo belangrijk is.
Als we eerlijk zijn, moeten we toegeven dat het een heel lange weg is geweest van Luxemburg naar Lissabon; dat we nu echt toe zijn aan concrete daden en ervan uitgaan dat de top in Lissabon tastbare resultaten oplevert.
Er bevinden zich vanavond veel Europeanen op de publieke tribune en ik vraag me af wat ze van onze discussie vinden.
Ik zou graag zien dat ze naar huis terugkeren met het idee dat de instellingen van de EU nu echt volop werken aan het volledige herstel van de werkgelegenheid in de EU.
Een dergelijk herstel gaat gepaard met vele uitdagingen.
Aan sommige daarvan valt moeilijk het hoofd te bieden, maar het belangrijkste is dat wat we al jarenlang zeggen - over volledige werkgelegenheid, over een maatschappij zonder maatschappelijke uitsluiting, over een maatschappij gebaseerd op innovatie en kennis - nu eindelijk in praktijk wordt gebracht.
Dat is de grote uitdaging die de Europese leiders in Lissabon wacht, maar tegelijkertijd ook het grote belang van deze top.
Ik wil graag even stilstaan bij een of twee instrumenten waarmee we het doel - woorden omzetten in daden - kunnen realiseren.
Allereerst is er het vaste voornemen om te komen tot de introductie van echte benchmarks, tot een proces van collegiale toetsing, tot het stellen van reële, haalbare doelen, en overheden te stimuleren zich met elkaar en met de rest van de wereld te laten vergelijken - waar inderdaad nogal wat moed voor nodig is.
Dat is voorwaar een moedige beslissing, omdat een aantal lidstaten duidelijk onderaan de ranglijst terecht zal komen, en die positie ambieert niemand.
Het is echter een belangrijke voorwaarde, als de top in Lissabon een concreet, haalbaar doel moet opleveren en we niet langer willen dat er allerlei zijpaden worden bewandeld - zijpaden die volgens mijn informatie ook premier Gutíerrez niet wil bewandelen, omdat hij de top van Lissabon met resultaten afgesloten wil zien.
Er zijn ook andere terreinen die onze aandacht verdienen.
Een daarvan is de uitdaging tot het creëren van een elektronisch Europa, waarin plaats is voor alle burgers en niemand aan de zijlijn blijft staan.
Een ander terrein is het creëren van een echte interne markt - die er nu nog steeds niet is - en het leren van vaardigheden die de sleutel vormen tot het ontstaan van de befaamde, innovatieve, op kennis gebaseerde maatschappij.
Het zijn moeilijke keuzes die wij moeten maken, maar ik zeg het nogmaals: ik zou graag willen dat de toehoorders op de publieke tribune aan ons debat van vanavond de overtuiging overhouden dat er echt een maatschappij met volop werk voor iedereen op komst is, dat de gang naar Lissabon, die het einde van onze reis markeert, zal worden afgesloten met een aantal concrete resultaten.
Ik ben het van harte eens met het nieuwe strategische doel om in Europa een maximale dynamiek en concurrentiegerichtheid te realiseren.
Tegen een dergelijk streven valt moeilijk iets in te brengen.
Ik wil echter opmerken dat dynamiek en ondernemingszin enerzijds, en sociale samenhang anderzijds, heel ambitieuze doelstellingen zijn, om nog maar niet te spreken van de creatieve spanning tussen die twee doelstellingen.
Ik hoop natuurlijk dat beide doelstellingen worden gerealiseerd, maar ik vind een waarschuwing hier toch op zijn plaats.
Een andere ambitieuze doelstelling is de proactieve rol die men wil gaan spelen bij de inrichting van cyberspace.
Ik kan er niets aan doen maar ik vind dit meer een geval van ''de put dempen als het kalf verdronken is''!
Ik ben het van harte eens met de nadruk op het stimuleren van onderzoek en ontwikkeling in Europa, op het bevorderen van sectoren die content ontwikkelen en op het versneld invoeren van brede netwerken met daarin alles wat nodig is voor het realiseren van een kennismaatschappij.
Eigenlijk zou ik het liever een informatie-economie willen noemen, omdat het economische aspect het belangrijkst is.
Wij leven momenteel in IDEA - de Internet Digital Electronic Age.
Die term is een mooie omschrijving van wat we op het e-vlak, het elektronische vlak, proberen te bereiken.
Maar ik ben het er van harte mee eens dat er op deze top ook meer nadruk gelegd moet worden op hervormingen van onze Europese economieën om ons innovatie- en concurrentievermogen te vergroten.
Dat is een goede zaak, want we kunnen ons niet uitsluitend richten op de nieuwe economie.
We moeten ook oog hebben voor de oude economie.
Ik zie dan ook met spanning uit naar de details aangaande het Europese Handvest betreffende kleine ondernemingen - dat lijkt me een heel interessant onderwerp op de toekomstige agenda.
Een van de prioriteiten die in het kader van de Cardiff-procedure zijn vastgesteld luidt: maak de financiële markten ontvankelijker voor de waarde van immateriële investeringen en investeringen in kennis.
Dat dit inderdaad is gebeurd hadden velen enkele maanden geleden nauwelijks durven dromen.
Het valt af te lezen uit de fenomenale groei van de waarde van dot.com-bedrijven op de Europese aandelenmarkten en recentelijk nog uit de grote veranderingen in de samenstelling van de Londense FTSE 100-index.
Ondanks het feit dat deze waarden gigantisch zijn gestegen en de zeepbel ieder moment kan barsten, kan ik mij niet aan de indruk onttrekken dat de onderliggende verandering in de structuur van onze economieën van blijvende aard is.
Mijnheer de voorzitter van de Raad, u heeft een nieuw elan gegeven aan het Europees Parlement.
We kunnen alleen maar hopen dat de speciale top ook echt aan de hoge verwachtingen kan voldoen.
U heeft namelijk al duidelijk gemaakt dat we geen behoefte hebben aan nog een procedure en nog een nieuwe methode. Nu moeten we de daad bij het woord voegen, zodat de burgers van de Europese Unie kunnen vaststellen wat het nut, wat de toegevoegde waarde van deze Unie is.
Daarom heeft u van de werkgelegenheid, de economische hervormingen, de groei en de sociale cohesie terecht een pakket gemaakt, en daarvoor zelf de verantwoordelijkheid genomen.
Het is belangrijk dat iedereen in de regeringen en binnen de Commissie samen strijdt voor volledige werkgelegenheid.
Slechts dan kunnen we iedereen die in de economie een belangrijke rol speelt ervan overtuigen dat we beslist voor coördinatie moeten zorgen. Daaraan heeft het tot nu toe helaas altijd geschort.
Europa mag niet klagen over de successen van de Amerikaanse economie, of over de sterke dollar, zolang we daar zelf geen les uit leren.
Natuurlijk zijn hervormingen nodig bij de financiële diensten, bij de financiering van de dienstensector en op de arbeidsmarkt.
Dat is zinvol, maar dat alleen kan niet de impuls zijn voor de sterke en duurzame groei die we nodig hebben om de werkgelegenheid te verhogen.
Dat hebben we in de jaren negentig al meerdere malen ervaren.
Bij een gemiddelde productiviteitsgroei van 2% is een economische groei van 3,5% nodig om binnen tien jaar volledige werkgelegenheid te bereiken.
Dat is binnen handbereik gekomen.
Daarom moet de volledige werkgelegenheid inderdaad bovenaan op onze agenda staan.
Ons streefpercentage voor de groei moet tenminste 3% zijn.
Volledige werkgelegenheid kunnen we niet alleen door ons economisch beleid bereiken.
We moeten ook zorgen voor een Europa van de innovatie, voor de informatiemaatschappij.
Daar zijn we nu nog ver van verwijderd.
We moeten ook erkennen dat we een andere economie, een ander economisch beleid nodig hebben.
Het is toch ongepast dat alleen aandeelhouders en besturen van vennootschappen beslissen over de werkgelegenheid, over de aandelenkoersen en over de economie.
Als scholieren van dertien na school met de computer even de aandelenportefeuille van hun ouders herschikken, dan heeft dat veel met het casino en weinig met verantwoording te maken.
Ik denk dat de speciale top in Lissabon een keerpunt zal zijn op weg naar verantwoord economisch handelen in de Europese Unie.
Mijnheer de Voorzitter, mijnheer de eerste minister, mijnheer de voorzitter van de Commissie, het Portugese voorzitterschap heeft een ambitieus programma voor de speciale top voorgelegd.
Mijn gelukwensen!
Ik ben ook blij met de steun die Portugal van de Commissie krijgt, zeker ook door haar mededeling over "Europa, een informatiemaatschappij voor iedereen".
Ook voor de top van Lissabon geldt wat de christen-democratische eerste minister Jean Claude Juncker heeft gezegd over de Werkgelegenheidstop in Luxemburg van 1997: het mag geen literaire top worden, waar wordt verwezen naar de talloze vrijblijvende verklaringen van allerlei andere Toppen.
Met de procedure van Luxemburg hebben de regeringsleiders concrete resultaten bereikt.
Sinds 1997 zijn er echter geen werkelijke resultaten meer geboekt.
Er is vooralsnog te weinig inhoud gegeven aan het pakt van Keulen voor de werkgelegenheid.
Bovendien speelt het Europees Parlement bij de macro-economische dialoog niet de rol van gelijke partner.
De richtsnoeren voor de werkgelegenheid van Luxemburg zijn door de lidstaten op een aantal vlakken onvoldoende omgezet, ik denk daarbij aan het levenslang leren. Dat is ook gebleken uit het verslag van 1999 over de werkgelegenheid.
Vooral bij de informatietechnologie is er in sommige Europese landen een tekort aan gekwalificeerde werknemers, daar heeft de heer Suominen al op gewezen.
Beter dan de "invoer" uit derde landen zijn investeringen in beroepsopleiding en bijscholing, we moeten in de burgers investeren.
Zo kunnen we de werkloosheid optimaal bestrijden.
Het hoofddoel van de top, versterking van het concurrentievermogen van de Europese economie, moet zo snel mogelijk worden bereikt.
De Ciampi-groep noemt in dit verband ook het statuut van de Europese Vennootschap.
Zij gaat ervan uit dat het ontbreken van een dergelijk statuut ons dertig miljard euro per jaar kost.
We willen niet zomaar een Europese Vennootschap.
We willen een Europese Vennootschap met minimumnormen voor de medezeggenschap voor de werknemers.
Wij willen voor de samenleving tenslotte niet zomaar een markteconomie, maar het Europese model van de sociale markteconomie.
Als we de top van Lissabon beoordelen, moeten we ook zien in hoeverre we dichter bij dit doel zijn gekomen.
Mijnheer de voorzitter van de Raad, weet u hoe Archimedes zijn hefboomtheorie uiteen zette?
Hij zei: "Geef me een steunpunt en ik til de wereld op".
In Lissabon gaat u klaarblijkelijk proberen de wereld op te tillen, of in ieder geval onze wereld: Europa.
Alle mechanismen die aan de hefboomwerking ten grondslag liggen heeft u reeds in uw inspirerende, in vele opzichten zelfs opwindende voorstel uiteengezet.
Rest ons nog het steunpunt.
Het steunpunt wordt gevormd door de middelen.
U bevindt zich in een Parlement waarvan meerdere leden zich nog het syndroom van het Witboek, zoals ik het noemde, kunnen herinneren. Ik doel hier op het geweldige initiatief van Jacques Delors, dat door de boekhouders van de Raad van ministers van Economische Zaken en Financiën volledig is afgekraakt.
Wij willen een dergelijke afgang in de toekomst voorkomen. De ideeën die u ons uiteenzet zijn zo inspirerend dat ze Europa in beweging kunnen zetten en dit continent de toekomst kunnen bieden waaraan de heer Goebbels zojuist refereerde.
U moet dan echter wel over de benodigde middelen beschikken.
Ik vrees dat de middelen momenteel niet toereikend zijn en het is aan u om dit probleem te verhelpen.
Het strakke keurslijf van Agenda 2000 kan u deze middelen niet bieden.
U moet er derhalve bij uw collega's op aandringen de benodigde fondsen ter beschikking te stellen, zodat u deze voorstellen kunt financieren.
Een van de belangrijke punten die u voorstelt is de maatschappij van innovatie en kennis.
Zoals u zojuist hebt uiteengezet is de maatschappelijke tweedeling een wezenlijk probleem dat wij moeten bestrijden.
Hiertoe moet overigens niet de digitale tweedeling, zoals ik dat noem, gerekend worden.
Voor wie is deze maatschappij van innovatie en kennis eigenlijk bedoeld?
Voor een steeds oudere, steeds verder vergrijzende bevolking, voor een bevolking die ondanks alles arm blijft, en voor een bevolking die steeds minder goed opgeleid is?
U moet zich in de eerste plaats op de basis richten. Alleen zo kunt u voorkomen dat deze kennismaatschappij uitsluitend ten goede komt aan enkele goed presterende en noodzakelijke start-ups, die steeds meer winsten maken.
Maar dat is niet uw doelstelling.
Helaas spreekt u niet over de publieke diensten.
In de geschiedenis van ons Europees sociaal model hebben deze publieke diensten echter altijd een zeer belangrijke rol gespeeld.
De tijd van de monopolies ligt nu inderdaad achter ons en de Commissie heeft een liberaliseringsproces in gang gezet. Sommige publieke sectoren worden aan concurrentie blootgesteld met het doel ze moderner en efficiënter te maken.
Maar daar kan het niet bij blijven.
In deze context van concurrentie en de kennismaatschappij moet worden vastgesteld wat, met betrekking tot de publieke diensten, de belangrijkste taken van de overheidsbedrijven zijn. Maar ook de belangrijkste taken van de in deze sector werkzame particuliere bedrijven moeten worden vastgesteld.
Wat dit punt betreft moeten er naast de initiatieven in het werkprogramma van de Commissie nog andere, betere initiatieven worden ontwikkeld.
U kunt hiertoe een eerste aanzet geven; dat zou mijns inziens een buitengewoon belangrijk signaal zijn.
De kennismaatschappij berust tenslotte op onderzoek en ontwikkeling en ik verwelkom in deze context het initiatief van de Commissie om een Europese ruimte van onderzoek te creëren.
Wat dit vraagstuk betreft, mijnheer de Voorzitter, hebben de Commissie en het Parlement de Raad nodig. De Raad moet immers de middelen ter beschikking stellen die nodig zijn voor het creëren van deze Europese ruimte van onderzoek.
Het kaderprogramma is in dit opzicht niet toereikend. Dit programma moet een extra stimulans krijgen en ingrijpend worden gewijzigd.
Dit is een omvangrijke taak. Wij rekenen op u.
Mijnheer de Voorzitter, mijnheer de fungerend voorzitter van de Raad, mijnheer de voorzitter van de Commissie, waarde collega's. Mijnheer de voorzitter, u sprak zojuist over een politiek tekort.
Ik denk dat we met de voorstellen die u in Lissabon zult doen, de goede kant op gaan. U wilt immers deze globale richtsnoeren voor het economisch beleid en de richtsnoeren voor de werkgelegenheid samenvoegen tot richtsnoeren voor het Europees beleid inzake groei en werkgelegenheid.
Deze richtlijnen kunnen een belangrijke rol spelen in de politieke besluitvorming.
De richtsnoeren brengen evenwel institutionele beslissingen met zich mee waarvan de gevolgen op middellange termijn merkbaar zullen zijn.
Ze versterken de Europese Raad in het besluitvormingsproces.
Verder zijn ze van groot belang voor de beslissingen die wij met betrekking tot de Raad "Algemene Zaken" zullen nemen.
Naast dit besluitvormingsproces op Europees niveau zullen wij nog een belangrijke strijd moeten voeren, ieder in zijn eigen lidstaat. Het heeft immers geen zin op politiek niveau prachtige richtsnoeren aan te nemen als bij de begrotingsdebatten die wij in onze lidstaten zullen voeren met deze richtsnoeren geen rekening gehouden wordt.
Ieder van ons moet er dus voor zorgen dat de lidstaten voor deze richtsnoeren ontvankelijk zijn.
Uw strategie is voorzien van een doelstelling die binnen 10 jaar verwezenlijkt moet worden. U wilt in de Europese Unie immers volledige werkgelegenheid realiseren, en dankzij de becijferde doelstelling van 3% groei per jaar kunnen wij beschikken over de middelen die daarvoor nodig zijn.
U sprak over het realiseren van een kenniseconomie.
Claude Desama heeft zojuist gesproken over de rol die de publieke diensten kunnen spelen bij het bewerkstelligen van deze kenniseconomie. Zelf wil ik pleiten voor een strategie van permanente educatie.
Het is hierbij van belang dat we over concrete doelstellingen beschikken, maar we weten dat we deze doelstellingen niet kunnen realiseren zonder voorstellen voor een daadwerkelijke sociale dialoog. Ik denk dat we op dit punt de nodige vorderingen moeten boeken.
Ik wil tenslotte nog wat zeggen over de sociale cohesie.
Het doet me genoegen dat u dit vraagstuk zojuist benadrukt hebt. Wij willen immers geen maatschappij waarin innovatie gepaard gaat met de afbrokkeling van de sociale cohesie.
Wij denken echter dat het vraagstuk van de sociale uitsluiting niet eenvoudig oplosbaar is en integraal moet worden aangepakt.
In eerste instantie kunnen we misschien met doelgroepen werken, maar dat kan ons niet de oplossing bieden voor de problemen van armoede en sociale uitsluiting.
Daar is wil voor nodig, en wij rekenen wat dat betreft op uw vastberadenheid.
Wat betreft de nieuwe richtsnoeren voor het economisch beleid van de Unie, zullen wij u in Lissabon steunen.
Mijnheer de voorzitter, mede namens mijn collega's wil ik graag laten weten dat ik erg blij ben met het duidelijke document dat het Portugese voorzitterschap ons hier vandaag heeft voorgelegd.
Volgens mij is dit de uitdaging die u en uw collega's eind deze maand bij het bespreken van het voorstel van het voorzitterschap te wachten staat: hoe kunnen we verandering brengen in de hele manier waarop wij omgaan met en denken over het ondernemerschap? Hoe kunnen wij mensen stimuleren tot het opzetten van de nieuwe bedrijven die ons inziens de motor vormen van de nieuwe economie?
Het is betreurenswaardig dat Europa de stimulans van de ''kenniseconomie'' nodig had om te beseffen wat al tien jaar of nog langer zonneklaar is, namelijk dat onze economie niet over de juiste middelen beschikt om die kleine ondernemers de markt op te krijgen en risico' s te nemen bij het opzetten van een nieuw bedrijf.
Maar het zijn niet alleen de risiconemers die aangemoedigd moeten worden.
De aansporing geldt voor iedereen die een baan heeft en binnen een organisatie werkt.
In de nieuwe economie willen we deze mensen de gelegenheid geven zelf een bedrijf op te zetten; te gaan werken voor de nieuwe, groeiende bedrijven; hun arbeidsleven meer in eigen hand te nemen en hun mogelijkheden ten volle te benutten.
Er werken immers talloze mensen in grote bedrijven die niet al hun vaardigheden inzetten, omdat zij gevangen zitten binnen omvangrijke organisaties, niet weg durven gaan omdat ze hun pensioen niet kunnen meenemen en vooral bang zijn hun baan te verliezen.
We kunnen mensen aanmoedigen dit soort risico' s te nemen door onder meer te zorgen voor zoveel werkgelegenheid dat ze zo'n risico wel aandurven.
Ik wil echter afsluiten met de volgende vraag: wat komt er het eerst?
Kunnen we volledige werkgelegenheid creëren zonder het ondernemerstalent tot bloei te laten komen?
Als we daarop moeten wachten, ben ik bang dat de verheven doelstellingen die u ons vandaag hebt voorgelegd niet bereikt zullen worden.
Voorzitter, mijnheer de Raadsvoorzitter, ik denk dat dankzij uw inzet en die van de Commissie de Top van Lissabon eindelijk een ambitieuze en sociale top kan worden waar het Europees sociaal model eindelijk gezien wordt als een nieuwe motor voor integratie van Europa en waar volledige werkgelegenheid een concrete doelstelling kan worden.
Maar als Lissabon de top wil worden van die politieke ambities, dan moet Lissabon ook de top worden van de methodiek.
Ik zou uw aandacht speciaal willen vragen voor drie punten die mij van essentieel belang lijken voor het welslagen van die top als een belangrijke sociale top.
Ten eerste, in de methode moet het zo zijn dat de werkgelegenheidsstrategie en de nieuwe coördinatieprocedure voor sociale zekerheid niet ondergeschikt mogen worden aan een macro-economisch beleid dat alleen gericht is op stabiliteit.
Voor mij wil dit duidelijk zeggen, mijnheer de Raadsvoorzitter, dat de Raad Sociale Zaken minstens evenveel gewicht in de schaal moet kunnen leggen als de ECOFIN-Raad en dat de politieke leiding in handen moet blijven van de Europese Raad zelf.
Ten tweede, uw engagement zou ik zeer sterk willen ondersteunen om duidelijke doelstellingen vast te leggen, zowel wat betreft economische groei als met betrekking tot de werkgelegenheidsgraad.
Maar ik zou eraan willen toevoegen, als Lissabon een echte sociale top wil worden, dan moeten wij ook kunnen concretiseren wat wij willen doen om de sociale zekerheid te moderniseren en te versterken.
Ook hier hebben wij standards of excellence nodig. Ook hier willen wij graag een Luxemburg-proces.
Tenslotte, ik steun de ambitie van de Europese Commissie om een ambitieuze Europese armoedenorm te formuleren en armoede op tien jaar tijd drastisch terug te schroeven.
Ik denk dat het belangrijk is dat wij daar een doelstelling formuleren, mijnheer de Raadsvoorzitter, namelijk dat alle lidstaten uitgedaagd worden om sociale uitsluiting te bestrijden van alle burgers in onze samenleving, niet alleen van de kinderen maar ook van hun ouders en van ouderen in deze samenleving.
Ik wens het Raadsvoorzitterschap veel succes met zijn ambities.
Mijnheer de Voorzitter, mijnheer de voorzitter van de Raad, mijnheer de voorzitter, op de buitengewone Europese Raad over "werkgelegenheid, economische hervormingen en sociale samenhang" te Lissabon wordt een zeer ambitieuze doelstelling nagestreefd. U heeft dit zojuist al aangegeven.
Als deze doelstelling niet wordt verwezenlijkt, zullen onze medeburgers teleurgesteld zijn.
Ze weten immers dat alleen mooie woorden niet voldoende zijn om volledige werkgelegenheid te realiseren en iedere vorm van armoede in Europa uit te bannen.
Deze top heeft een belangrijkste verdienste.
Na Cardiff en Luxemburg wordt op deze top gekeken of de politieke wil bestaat om een grotere sociale samenhang te bewerkstelligen.
Dit is met name van belang voor de 57 miljoen mensen op ons grondgebied die in armoede leven.
Ik denk hierbij met name aan alleenstaande moeders, grote gezinnen en kinderen. In de toekomst zal hier een andere categorie van buitengesloten burgers aan kunnen worden toegevoegd, namelijk zij die geen toegang hebben tot nieuwe kenniscentra, met het risico van nieuwe sociale ontwrichting.
Daarom moet er een economisch en sociaal beleid komen dat daadwerkelijk op de toekomst is gericht.
Een van mijn collega's sprak zojuist over een digitale breuk. We moeten voorkomen dat er een digitale kloof ontstaat tussen enerzijds de "informatierijken" en anderzijds de "informatiearmen".
Ik denk dat de nieuwe technologieën de integratie mogelijk maken die noodzakelijk is voor de groei. Dit is echter alleen mogelijk als men zich deze technologieën al op jonge leeftijd eigen maakt.
In 2010 zal immers de helft van alle werknemers direct met informatietechnologie te maken hebben.
Ik denk daarom dat er op de top van Lissabon een beslissing genomen moet worden over drie belangrijke vraagstukken.
Allereerst moet er een strategie van permanente educatie komen.
Bovendien moet er een agenda worden opgesteld ter bestrijding van de economische en intellectuele armoede onder kinderen.
In de tweede plaats moet er een Europese ruimte van onderzoek worden gecreëerd. In de derde plaats moet er een methode voor werk en coördinatie komen die openstaat voor en gericht is op ons sociaal en economisch beleid en waarin onze nationale plannen gezamenlijk worden geëvalueerd.
Mijnheer de Voorzitter, dames en heren, de verklaring van het Portugese voorzitterschap bevat een idee dat me buitengewoon goed bevalt.
Dat idee gaat ervan uit dat de kracht van onze Europese economie niet meer en niet minder is dan de kennis, de fantasie en de creativiteit - kortom de prestaties - van de deelnemers.
Als we dat serieus nemen, als we dat werkelijk als politiek programma willen beschouwen, dan hoeven we geen redenen meer aan te voeren voor een beleid om voor iedereen een plaatsje in de samenleving te vinden. De eigenlijke kracht van onze economie is namelijk dat iedereen zijn steentje bijdraagt.
Als we dat zo zien, mijnheer de voorzitter van de Raad, dan moeten we zo snel mogelijk gemeenschappelijke doelstellingen vastleggen voor vergroting van het aandeel van de actieve beroepsbevolking, meetbare doelstellingen, kwalitatief zowel als kwantitatief.
Dat heeft de Commissie intussen trouwens ook voorgesteld. We moeten bindende afspraken maken voor de verlaging van het werkloosheidspercentage tot 4% in 2010.
Ook dat heeft de Commissie intussen voorgesteld. We moeten een einde maken aan het patroon waarin de ECOFIN-ministers zich thuis op de borst kloppen, omdat het tekort op de begroting is weggewerkt, terwijl niemand weet wie er eigenlijk verantwoordelijk is voor het enorme probleem van de werkloosheid in Europa.
Ik wens u veel kracht en de steun van het Parlement toe.
Als u ervoor zorgt dat dit Parlement in de toekomst meer te zeggen krijgt over het economisch beleid en het arbeidsmarktbeleid, wat de burgers van Europa ook van u verwachten, dan heeft u een nieuwe bondgenoot in uw strijd.
Mijnheer de Voorzitter, mijnheer de voorzitter van de Raad, mijnheer de voorzitter van de Commissie, ik vind het verheugend en hoopgevend dat de nieuwe strategische doelstelling voor de komende tien jaar hier in het Parlement wordt besproken.
Het is de bedoeling dat de Europese Unie de meest dynamische en best concurrerende sociale en economische ruimte ter wereld wordt, gebaseerd op nieuwe technologieën, innovatie en kennis. Door meer en betere banen en een grotere sociale cohesie moeten de economische groeicijfers worden verbeterd.
Het spreekt voor zich dat wij de rol van Europa in de wereldeconomie opnieuw moeten definiëren en een concurrerend Europa tot stand moeten brengen. Er moet plaats gemaakt worden voor nieuwe en betere banen, hetgeen met een nauwkeurige strategie van sociale cohesie gepaard dient te gaan.
Er liggen twee redenen ten grondslag aan het feit dat de werkgelegenheid en het sociaal beleid bij de start van die nieuwe maatschappij zo centraal staan.
De ene reden is de economische doelmatigheid, want in de nieuwe technologische context is de kwaliteit van het personeel van essentieel belang.
Anderzijds moeten wij sociale gelijkheid nastreven, want ondanks de huidige economische opleving zijn er nog steeds grote sociale verschillen.
De werkloosheid, de maatschappelijke uitsluiting en de risico's van toekomstige onevenwichtigheid in de stelsels van sociale zekerheid zijn problemen die alleen maar groter worden door de onafwendbare uitdagingen waarvoor wij ons geplaatst zien als gevolg van de mondialisering, de vergrijzing van de bevolking, de technologische veranderingen, de demografische stagnatie, alsmede de steeds belangrijker arbeidsparticipatie van vrouwen.
Europa moet volledige werkgelegenheid bewerkstelligen, die inspeelt op de veranderende maatschappij en die zowel mannen als vrouwen betere kansen biedt.
De Europese burgers moeten hier ook in geloven en het niet zien als iets abstracts waarover alleen maar in Brussel of Straatsburg wordt gesproken.
De overgang naar de nieuwe informatiemaatschappij kan niet langer wachten. De economie moet op innovatie en kennis gebaseerd zijn.
Wij moeten snel zijn, nieuwe praktijken creëren die beter op die nieuwe maatschappij zijn afgestemd, investeren in technologische verandering, echter zonder mensen of instellingen uit het oog te verliezen.
Lissabon zal een stap vooruit zijn. Wij moeten ervoor zorgen dat het Europees sociaal model wordt vernieuwd, want alleen dan zal meer werkgelegenheid en tegelijkertijd een grotere sociale cohesie worden verwezenlijkt.
Daartoe dient men zich in de eerste plaats te richten op verbetering van de doelmatigheid van het actieve werkgelegenheidsbeleid en versterking van de synergie tussen aanpassingsvermogen, onderwijs en permanente educatie.
Daarnaast zal men ook de werkgelegenheid in de dienstensector moeten vergroten door de ondernemingszin te bevorderen en de administratieve lasten voor het midden- en kleinbedrijf te verlagen.
Tenslotte dient een en ander te worden geïntegreerd in het algemene beleid van gelijke kansen voor iedereen, mannen en vrouwen, met speciale aandacht voor de punten die een combinatie van werk en gezin mogelijk maken.
Bij dit alles dient de Europese burger steeds voorop te staan.
Het moet gaan over de mannen en vrouwen die dagelijks in onze landen wonen en werken.
Bovenal moet de buitengewone Europese Raad van Lissabon bij de Europese burger het idee versterken dat de Europese Unie trouw blijft aan het ideaal van een maatschappij die opneming van alle burgers en sociale cohesie hoog in het vaandel heeft staan.
Mijnheer de Voorzitter, het Portugees voorzitterschap gaat zeer verdienstelijk te werk en slaat spijkers met koppen tijdens het debat door bestaande kwesties op een innovatieve manier en met moedige doelstellingen aan te pakken. Daarbij wordt begonnen met het aanpakken van het spoedeisende vraagstuk van het concurrentievermogen, uitgaande van innovatie en permanente technologische democratisering.
Men weet immers dat de technologische ontwikkeling in de Verenigde Staten het gevolg is van een zeer dynamisch particulier initiatief, maar ook van de militaire industrie en van een zekere mate van protectionisme.
Ook het Japanse model moet bekeken worden, want daaruit kunnen we in Europa lessen leren wat betreft de arbeidsorganisatie en de verantwoordelijkheden van de overheid, de ondernemingen en de werknemers bij het realiseren van de ondernemersdoelstellingen.
Van die twee modellen moeten we de nuttige zaken overnemen, zoals het ondernemerschap en de arbeidsorganisatie, maar verder moeten wij ons Europees model behouden. Dat model is trouwens het beste wat Europa in huis heeft, maar het moet wel worden aangepast aan de postindustriële economie.
Om het niveau van de arbeidsparticipatie in de Verenigde Staten te bereiken heeft Europa 32 miljoen nieuwe banen nodig.
Voorts zullen meer vrouwen een baan moeten krijgen en gemarginaliseerde groepen en vijf miljoen zeer langdurig werklozen - die vaak hun baan verloren hebben bij industriële herstructureringsprocessen - in het arbeidsproces moeten worden opgenomen. De sociale samenhang zal versterkt moeten worden - een probleem dat de structuurfondsen nog niet hebben opgelost - en wij hebben nieuwe vormen van scholing nodig.
Wij weten immers dat toegang tot technologie geen stilzwijgende garantie is voor banen en voor ondernemersinitiatief van kwaliteit.
Ook bestaat er behoefte aan een grotere participatie van en meer verantwoordelijkheid voor de sociale partners; behoefte aan nieuwe actoren, zoals het rapport Pintassilgo stelt, om akkoorden over werkgelegenheid en concurrentievermogen in de bedrijven af te kunnen sluiten.
Wij moeten de armoedeproblemen oplossen en hebben een op de nieuwe omstandigheden afgestemd sociaal model nodig.
Mijnheer de fungerend voorzitter van de Raad, uw voorstel is zeer moedig, maar wij weten natuurlijk wel dat de goedkeuring ervan niet van u maar van de vijftien lidstaten afhankelijk is.
Als commentaar op de kwestie Oostenrijk kan ik zeggen dat ik Oostenrijk heel graag bij de landen zou zien die uw voorstel mogelijk zullen maken.
Indien dat gebeurt, misleidt dat land wel de kiezers van een deel van de regeringscoalitie.
Laten wij hopen dat dit inderdaad gebeurt!
Mijnheer de voorzitter van de Raad, mijnheer de voorzitter van de Commissie, wij horen maar al te vaak de opmerking dat wij in een geglobaliseerde wereld leven.
Wij horen echter veel minder vaak welke rol Europa in deze context van informatiemaatschappij, globalisering en technologie moet hebben.
Mijnheer de Voorzitter, ik heb de indruk dat dit wel eens zou kunnen komen doordat wij Europeanen zelf misschien een beeld hebben van een Europa dat ver van onze dagelijkse zorgen en belangen is verwijderd.
Na een goede gezondheid is de eerste zorg van de Europese burgers waarschijnlijk hun baan.
Die baan heeft weer alles te maken met het concurrentievermogen.
Dit alles dwingt ons ertoe ons duidelijk uit te spreken over de rol die Europa in de wereldeconomie moet hebben. Europa zal een concurrentieplatform moeten worden, dat toegang geeft tot nieuwe en betere banen, tot banen waarmee ook de sociale cohesie wordt gewaarborgd.
De sociale risico's, de sociale breuk, de werkloosheid, de maatschappelijke uitsluiting, de verschillen in de sociale zekerheidsstelsels zijn onafwendbare uitdagingen waarvoor wij ons als gevolg van de mondialisering, de technologische verandering en de vergrijzing van de bevolking zien geplaatst.
Het is dus van het grootste belang dat er voorwaarden voor volledige werkgelegenheid worden geschapen, waarbij het werk is afgestemd op de eisen van onze huidige maatschappij.
De werkgelegenheid dient zodanig te groeien, dat voor de gehele Europese Unie een jaarlijkse groei van gemiddeld ten minste 3% is gewaarborgd.
Ik ben dan ook van mening dat we moeten aansporen tot dynamiek en ondernemersinitiatief, maar ook tot verdieping van de sociale cohesie.
Daarvoor zijn in de eerste plaats technologische verandering en institutionele hervormingen vereist.
Als wij sneller van de goede praktijken moeten leren, dan is het ook nodig dat wij doeltreffende nieuwe praktijken creëren en zorgen voor innovatie op het gebied van politieke methodologie.
Europa beschikt nu over de institutionele processen om deze beleidsvormen uit te werken. Via het Europees beleid inzake de informatie- en kennismaatschappij, voor een onderwijsmaatschappij op Europese schaal en voor een Europese ruimte voor wetenschap en technologie kan Europa een op innovatie en kennis gebaseerde economie en maatschappij verwezenlijken.
Tenslotte, mijnheer de Voorzitter, dient een combinatie van beleidsvormen te worden gewaarborgd die de groei en de werkgelegenheid bevordert, de macro-economische stabiliteit en consolidering van de euro garandeert, alsook de overgang naar een kennismaatschappij en -economie stimuleert.
Langs de weg van de beleidsvormen en structurele herzieningen ten dienste van de burgers, zal Europa dichterbij komen en zal het natuurlijk ook sterker zijn.
Voorzitter, ik zou me aan willen sluiten bij alle complimenten voor de ambities van het Portugese voorzitterschap met deze extra top.
Vooral de intentie om tot een werkelijke coördinatie van het sociaal-economisch beleid in de volle breedte te komen, spreekt mij zeer aan.
Ik zou voor drie specifieke punten aandacht willen vragen.
Het eerste punt is het punt van corporate governance.
Het Portugese voorzitterschap agendeert heel uitdrukkelijk de sociale dimensie van innovatie, maar ik vind dat die dimensie nog te veel apart staat van de intenties met betrekking tot het stimuleren van nieuwe bedrijvigheid.
Die sociale dimensie moet er mijns inziens juist ook komen binnen die nieuwe Europese onderneming, of dat nu een grote multinational is of zo'n klein booming ICT-bedrijfje.
Ik zou dus graag het debat over corporate governance willen heropenen over het bredere concept van de onderneming als stakeholders society met de rol van sociale partners en alle betrokkenen daarbij.
In het voorzittersdocument tref ik op de laatste pagina het voornemen aan om een observatory for industrial change op te zetten.
Ik zie een grote rol voor zo'n observatory en ik zou dus graag willen dat dat voortvarend wordt aangepakt en ik zou met name UNICE, de organisatie van Europese werkgevers, vragen om daar ook wat meer commitment en wat meer enthousiasme voor op te brengen.
Het heeft mij gestoord dat zij in hun documenten voor deze top vooral wensenlijsten presenteren ten aanzien van de overheden maar er niet zelf hun eigen commitment en hun eigen rol in het geheel benadrukken.
Ik vind, voor wat hoort wat, ook hun medewerking aan deze activiteiten zou gegeven moeten worden.
Een ander punt dat ik kort zou willen noemen is de belastingcoördinatie, want ik denk dat ik geen tijd heb voor drie punten.
Het voorzitterschap noemt het heikele punt van de vennootschapsbelasting en signaleert dat er inderdaad een behoorlijke impasse is op dat punt in het Monti-pakket.
Ik zou nog eens willen pleiten voor een brede analyse van de ontwikkelingen op het terrein van de vennootschapsbelasting, vooral ook in de richting van de Commissie en ik zou in de richting van de lidstaten willen suggereren om ook daar eens zo'n Luxemburg-proces te overwegen omdat als ik naar dat rapport kijk, ik daar met name ook voorbeelden zie van best practices die aangepakt zouden kunnen worden.
Dus op dat punt graag ook aandacht.
Mijnheer de Voorzitter van het Europees Parlement, mijnheer de fungerend voorzitter van de Raad, mijnheer de voorzitter van de Commissie, na al hetgeen reeds is gezegd loopt men, als een van de laatste sprekers, het risico in herhaling te vervallen.
Ik wil echter niet nalaten het Portugees voorzitterschap van harte te bedanken voor zijn document en voor de overtuigende toespraak van de voorzitter van de Raad.
Zoals de heer Guterres reeds zei, is men in Lissabon niet van plan een nieuwe processen op stapel te zetten, maar veeleer een band te leggen tussen de in Luxemburg, Cardiff en Keulen besloten maatregelen.
Dit is de eerste keer sedert jaren dat men ons een voorstel doet voor een strategisch doel, en dat is voor mij uiterst belangrijk. Wij willen dat de Unie een op innovatie en kennis gebaseerde economische ruimte wordt, een ruimte met sterke economische groei, volledige en kwalitatief hoogstaande werkgelegenheid en sociale samenhang.
Uit een studie van de Commissie van vorig jaar blijkt dat, als men geen ingrijpende maatregelen treft voor scholing en beroepsopleiding, in 2010 80% van de werknemers een verouderde beroepsbekwaamheid zullen bezitten. Dat zou de bestaande ongelijkheden nog groter maken en zelfs nieuwe verschillen veroorzaken.
Daarom moet men zorgen voor permanente bijscholing en massale investeringen in kennis en wetenschap.
Ook onderzoek is een sector van strategisch belang. Hier moet in de lidstaten, in Europa veel meer aandacht aan worden geschonken.
Men moet een kwalitatieve sprong maken en van kaderprogramma's overstappen op een Europese ruimte voor onderzoek, op een gemeenschappelijk onderzoekbeleid.
Innovatie is een andere vereiste, niet alleen structurele, technologische innovatie, maar ook innovatie in de methodes en procedures.
Zoals collega Van Lancker al zei moet de Raad Sociale Zaken net zo belangrijk worden als de Ecofin-Raad. Tot slot moet men de sociale dialoog versterken.
De sociale dialoog is een instrument van fundamenteel belang voor de verzekering van de voor verandering zo noodzakelijke consensus.
Lissabon mag niet alleen in herinnering blijven omdat er een uitstekend voorbereidend document op tafel werd gelegd, maar omdat het een Top was waarmee een belangrijke ommezwaai werd ingeluid in dit nieuwe millennium, een ommezwaai voor groei, werkgelegenheid en sociale samenhang in Europa.
Mijnheer de fungerend voorzitter van de Raad, gaarne zou ik u willen feliciteren met het feit dat u in Europa overeenstemming heeft bereikt over het idee dat modernisering van de economie en sociale samenhang met elkaar kunnen worden verenigd.
De voorbereiding van de top van Lissabon maakt duidelijk dat er in Europa niet voldoende wordt gewerkt. Als wij echter de meest dynamische regio van de wereld willen zijn, moeten wij niet alleen meer werken maar ook beter geïnformeerd zijn en die informatie kunnen gebruiken.
Om de arbeidsparticipatie te vergroten en de socialezekerheidsstelsels te kunnen financieren moeten wij tijdens ons leven langer werken en moeten wij kunnen rekenen op meer werkende en beter opgeleide vrouwen.
Wij hopen dat deze top van Lissabon het huidige paradigma van de werkgelegenheid voor vrouwen zal veranderen.
Mijnheer de voorzitter, ik zou u willen vragen of het gepland is dat deze top conclusies oplevert op basis waarvan concrete maatregelen met een tijdspad kunnen worden genomen die gericht zijn op een grotere participatie van vrouwen aan het arbeidsproces en vooral in de nieuwe kenniseconomie.
Geachte afgevaardigden, ik ben u zeer erkentelijk voor de relevante en uitstekende bijdragen tijdens dit debat ter voorbereiding van de buitengewone top van Lissabon.
Ik denk dat dit debat en de participatie van het Parlement nodig waren, omdat in Europa een strategische sturing nog ontbreekt.
Om die sturing mogelijk te maken is er een institutioneel bondgenootschap nodig dat over de natuurlijke bestaande politieke verschillen heen reikt.
Die alliantie is trouwens al volledig geconcretiseerd in de uitstekende medewerking die de Commissie, onder leiding van Romano Prodi, onder andere met haar document heeft verleend bij de voorbereiding van de top van Lissabon.
Maar het is ook van belang dat het Parlement een wezenlijke rol speelt.
Ik zou graag zien dat wij bij de top van Lissabon in staat zouden zijn niet alleen een strategie overeen te komen, maar ook een pakket concrete maatregelen en een open methode voor coördinatie.
Ik zou twee voorbeelden willen geven van maatregelen die ik goedgekeurd zou willen zien en die trouwens samenhangen met de hier veelbesproken concrete maatregelen.
Ten eerste zou het wenselijk zijn dat in 2002 alle scholen en beroepsopleidingscentra in Europa aangesloten zijn op Internet en dat op die scholen de juiste docenten werken om de jongeren die na het verstrijken van de leerplicht de school verlaten de noodzakelijke bagage mee te geven en al degenen die een beroepsopleiding volgen, of het nu werklozen zijn of niet, een soort "rijbewijs" voor de informatiemaatschappij te geven waaruit blijkt dat ze hebben geleerd met computers om te gaan en te surfen op Internet.
Als dat realiteit wordt, creëren wij de voorwaarden die moeten voorkomen dat de informatietechnologieën een sociale breuk bewerkstelligen en de kloof tussen succesrijken en mislukkelingen verder vergroten, en juist zorgen voor integratie en het bestrijden van de uitsluiting.
Het tweede voorbeeld betreft de deelname van vrouwen aan de arbeidsmarkt en de gelijke kansen van man en vrouw in zijn algemeenheid in de maatschappij.
Concrete maatregelen, zoals het door mij zojuist genoemde gemeenschappelijke doel van ondersteunende diensten voor het gezin en met name voor kinderen, zijn een doorslaggevende factor voor het succes waarmee wij tegelijkertijd banen en gelijke kansen scheppen en de deelname van de vrouw aan het arbeidsproces vergroten.
Dus concrete maatregelen, maar ook een methode voor coördinatie waardoor wij ervoor kunnen zorgen dat de Europese instellingen en de regeringen voor de verschillende hier genoemde punten gemeenschappelijke actieprogramma's goedkeuren en over kwantificeerbare en controleerbare instrumenten beschikken voor de uitvoering van die coördinatie.
Tijdens het debat van vandaag is er veel gesproken over wezenlijke concepten van de huidige tijd: globalisering, kennismaatschappij, relaties tussen de oude en de nieuwe economie.
Al die woorden en de daarachter verborgen concepten kunnen zowel kansen als problemen inhouden.
De uitdaging waar wij voor staan is van problemen kansen te maken en vooral te allen prijze te voorkomen dat kansen problemen worden.
Om daarin te slagen zijn twee zaken bij al deze punten essentieel.
Ten eerste moet er heel veel geïnvesteerd worden in mensen, waarbij het sleutelbegrip het door vele afgevaardigden genoemde levenslang volgen van onderwijs en beroepsopleiding is. Dat is een investering in mensen, die van cruciaal belang is om deze mogelijkheden tot een kans voor iedereen te maken.
Maar naast de investering in mensen moeten de nationale, de communautaire of de internationale autoriteiten regulerend kunnen optreden, teneinde het onmisbare ondernemersinitiatief en het persoonlijke initiatief verenigbaar te maken met door sociale rechtvaardigheid en billijkheid geïnspireerde voorwaarden.
Dat geldt bijvoorbeeld voor de globalisering. Globalisering stimuleert de groei van de rijkdom, de wereldhandel en de productiviteit.
Een gedereguleerde globalisering, zoals wij die nu hebben, of een globalisering waarbij grote delen van de bevolking deze grote investering in mensen niet ontvangen, draagt echter ook bij aan uitsluiting, verdeling en vergroting van de kloof tussen arm en rijk.
Het geldt ook voor de kennismaatschappij, die nieuwe mogelijkheden kan bieden voor gelijke kansen maar die ook kan bijdragen tot een steeds duidelijker scheiding tussen degenen die er toegang toe hebben en degenen die dat niet hebben.
Tot slot geldt het ook voor de relaties tussen de oude en de nieuwe economie.
Het is trouwens niet de eerste keer dat er sprake is van een technologische overgang waardoor het paradigma van de maatschappij en van de organisatie van de economie verandert.
Het is gebleken dat bij een dergelijke ingrijpende overgang vooral de werkgelegenheidsproblemen van de oude economie altijd worden opgelost door een beroep te doen op de nieuwe economie en op de instrumenten die deze biedt.
Ik zal een voorbeeld geven aan de hand van de Europese textielindustrie.
Wij moeten die industrie voor Europa behouden, maar kunnen daar alleen in slagen als wij in die industrie de technologieën van de informatie- en de kennismaatschappij kunnen toepassen.
Het is natuurlijk een verbazingwekkend feit dat er op dit moment in de sectoren van de zogenaamde nieuwe economie een tekort is aan 800.000 gekwalificeerde mensen voor reëel bestaande arbeidsplaatsen, terwijl er tegelijkertijd miljoenen werklozen zijn.
Dat betekent dat wij nog niet in staat zijn de instrumenten van de nieuwe economie aan te wenden om de problemen van de oude economie op te lossen: problemen die overigens nooit volgens de logica van die oude economie zullen kunnen worden opgelost.
Tot slot wil ik de vraag beantwoorden of ik hier namens veertien of namens vijftien landen spreek.
Het antwoord is simpel: ik spreek hier namens de vijftien lidstaten.
Eén van de zaken die het Portugees voorzitterschap heeft kunnen garanderen is het volwaardig deelnemen van Oostenrijk aan het functioneren van ALLE instellingen van de Unie.
Dat belet het Portugees voorzitterschap en ook vele andere regeringen in Europa niet een strijd voor principes en waarden te voeren, wat natuurlijk niet een strijd tegen een enkel land is.
Merkwaardig genoeg gaat het hier om principes en waarden die al bekend waren voordat politieke bewegingen als de sociaal-democraten en de christen-democraten ontstonden.
Ik doel op de principes en de waarden van de Verlichting, die het primaat leggen bij de rede.
Als de moderne maatschappij al een vijand heeft is het de irrationaliteit van het politiek gedrag.
Die irrationaliteit kan politiek populisme, verbitterd nationalisme, religieus fundamentalisme, racisme of vreemdelingenhaat zijn.
Centraal blijft echter staan dat economie en werkgelegenheid ook zonder het consolideren van die waarden kunnen bestaan, maar Europa niet.
Mijnheer de Voorzitter, mijnheer de eerste minister, aan het einde van dit lange, maar uiterst opbouwende debat wil ik enkele korte opmerkingen maken.
Eerste opmerking: wij beginnen niet vanonder af aan.
Al degenen die een te groot optimisme in onze woorden aan de kaak meenden te moeten stellen, moeten beseffen dat wij niet bij nul beginnen. Europa begint met grote troeven op zak: met de gemeenschappelijke munt en de interne markt.
Dat is het vermogen waarmee wij in Lissabon van start gaan. Dit vermogen is echter niet afgerond.
Er zijn nog talrijke leemten en daar moet in Lissabon juist aan worden gewerkt. De interne markt is in de sectoren waarvoor men in Lissabon vooruitgang wil boeken, nog niet voltooid.
Er zijn nog hiaten in de openbare en particuliere dienstverlening; er zijn hiaten in de transparantie en bij het gebruik van de moderne informatietechnologie, zonder welke de markten niet volledig en dus niet efficiënt zullen zijn.
Om een langdurige economische ontwikkeling zonder inflatie te kunnen verzekeren moeten wij nu zorgen voor de noodzakelijke productiviteitsverbetering.
Hier is het echter oppassen geblazen: wij hakken nu misschien dit debat over Lissabon in moten, maar houden desalniettemin onze blik gericht op een duidelijk doel: de verwezenlijking van de economische en sociale voorwaarden voor een aanhoudende groei.
De economische voorwaarden, efficiëntie en productiviteit, zijn reeds genoemd.
Er zijn echter ook sociale voorwaarden waaraan moet worden voldaan, indien men een breuk in onze samenleving en grote inkomensverschillen wil voorkomen: dat zou namelijk een van de grootste gevaren zijn.
Ik zal het nog eens herhalen: de inkomensongelijkheden worden de laatste tijd alsmaar groter. Laten wij dit nooit uit het oog verliezen!
Misschien lijkt dit probleem nu nog niet zo groot, maar in de toekomst zal het onoplosbaar zijn.
Zie hier de verantwoordelijkheid van de markt, de verantwoordelijkheid van de overheid.
Wij zullen in Lissabon enkele zeer concrete besluiten moeten nemen.
Ik wil hier een specifieke opmerking maken, aangezien herhaaldelijk is verwezen naar de Verenigde Staten.
Deze nieuwe markt in de Verenigde Staten, deze innovatie, deze verspreiding van innovatie - de grote sprong vooruit is juist dat door deze innovatie, door telematica, kennis ook op perifeer vlak beschikbaar is geworden - is echt niet uitsluitend te danken aan particulier initiatief. Er is enorm geïnvesteerd door zowel de federale overheid als de statelijke en lokale overheden.
Er is massaal geïnvesteerd in moderne infrastructuur. Kijk, wij hebben als overheid, op de verschillende niveaus, een plicht: wij moeten rechtstreeks zorgen voor de bouw van telematische snelwegen.
Wij moeten, met andere woorden, de wegen bouwen waarop de nieuwe auto's zullen rijden.
De markt, de particulieren, de bedrijven moeten de auto's bouwen, maar wij moeten voor de wegen zorgen. Premier Guterres sprak over computers in elke school, over het netwerk tussen alle perifere gebieden.
Voor de verwezenlijking daarvan kan echter niet de markt alleen opdraaien. Dat doet de markt doodeenvoudig niet.
Wij kunnen echter niet zonder, als wij onze nieuwe, noodzakelijke doelstellingen voor productiviteitsverbetering willen bereiken. Ons probleem is dus in feite hoe wij de perifere staatshuishoudingen voor een crisis kunnen behoeden.
Dat betekent niet dat wij moeten gaan centraliseren, centraal moeten gaan plannen. Veeleer moeten wij de perifere staatshuishoudingen dezelfde kansen bieden als de gecentraliseerde staatshuishoudingen.
Daarom moet men met het onderwijs beginnen. Daarom moet men een hele leeftijdsklasse onder handen nemen en ervoor zorgen dat in die leeftijdsklasse geen enkel individu uitgesloten blijft van de nieuwe alfabetisering.
Voor Lissabon is er dus een duidelijke strategie.
Volgens mij gaat het er in Lissabon voornamelijk om de werkgelegenheid en de groei nieuwe stimulansen te bieden. Dat kunnen wij.
Het model dat ons voor ogen staat heeft een evenwichtige grondslag en wij kunnen dit verwezenlijken. Als ik het debat van vandaag zou moeten samenvatten, zou ik inhaken op een, ik dacht door de heer Goebbels gedane uitspraak: "Wij hebben in Europa een toekomsttekort".
Inderdaad, zo is het!
Wij hebben al veel te lang lopen jammeren. Het zaad dat wij met zoveel opoffering in Europa's grond hebben gezaaid, is kiemrijp.
Laten wij daarom alstublieft korte metten maken met dit toekomsttekort en de nieuwe generaties nieuwe moed geven, wel wetend dat wij gemeenschappelijk, bescheiden maar serieus, werken aan iets duurzaams.
Daaruit blijkt ook duidelijk dat wij nu die drie processen moeten bundelen.
Helaas bezigen wij hier een afschuwelijke terminologie, maar het gaat inderdaad om bundeling van verschillende vraagstukken: macro-economische, arbeidstechnische en structurele vraagstukken. Dat is nu onze taak en mijns inziens kunnen wij met eenvoudige, maar doelgerichte activiteiten de gewenste resultaten bereiken.
Ik herinner nogmaals aan de Europese Vennootschap. Van de daarvoor noodzakelijke unanimiteit is nog geen sprake, ofschoon honderden duizenden bedrijven daarop bij ons aandringen.
Wij moeten hier ten koste van alles uit komen.
Het is voor een bedrijf dat werkzaam wil zijn in vijftien landen - vijftien landen die geleidelijk aan één land worden - onhoudbaar te moeten beantwoorden aan zoveel uiteenlopende principes inzake bedrijfsvoering. Iets dergelijks is onverkoopbaar omdat het gewoon zinloos is.
Hetzelfde geldt voor het Europees brevet.
Ook het gebrek daaraan is onverkoopbaar.
Het gaat hierbij om voorschriften voor aanbestedingen, voor de kapitaalmarkt en de eerste aanzet tot coördinatie van de sociale zekerheid. Het heeft geen zin mobiliteitskansen uit te dokteren, en - overigens zeer succesvolle - programma's als Erasmus en Socrates uit te vaardigen om de mensen mobieler te maken, als wij daarvoor geen hulp krijgen in de vorm van de voor deze mobiliteit noodzakelijke voorschriften inzake sociale zekerheid.
Met stukjes en beetjes geven wij inhoud aan Lissabon.
Wij kunnen Lissabon inhoud geven omdat het Portugees voorzitterschap alle touwtjes bijeen probeert te rapen, een mozaïek probeert te maken van de verschillende steentjes.
Wij hebben nu een vermogen, een uitgangspositie en ik hoop van ganser harte dat wij in Lissabon de eensgezindheid zullen vinden om daarvan een mozaïek te maken. Mijns inziens hebben wij daar behoefte aan, en zullen wij ook onverwachte vruchten hiervan kunnen plukken.
Dank u wel, mijnheer de voorzitter van de Commissie en mijnheer de fungerend voorzitter van de Raad, voor uw zeer gewaardeerde bijdrage aan dit uiterst interessante en belangrijke debat.
Ik heb zes ontwerpresoluties ontvangen overeenkomstig artikel 37, lid 2 van het Reglement.
De stemming vindt dinsdag om 12.00 uur plaats.
Het debat is gesloten.
(De vergadering wordt om 20.15 uur onderbroken en om 21.00 uur hervat)
Voor we de vergadering hervatten wil ik een opmerking maken, die ik tijdens alle avondvergaderingen herhaal.
Ik zie echter telkens weer nieuwe gezichten, dus zullen velen het nog niet gehoord hebben.
Ik heb een verzoek aan u.
Helpt u mij deze vergadering vlot af te werken door zich aan de spreektijd te houden.
Daar zijn drie redenen voor.
Ten eerste de klassieke regel voor alle feestjes: hoe later de avond, des te vrolijker de gasten - dat geldt dus niet voor de plenaire vergadering.
Ten tweede: de dames en heren achter het glas - de tolken - willen ook naar huis. Ten derde: afgezien van de tolken werken nog andere mensen achter de coulissen tot het einde van de nachtvergadering, zodat bijvoorbeeld de notulen morgen beschikbaar zijn.
Houdt u zich dus alstublieft aan de spreektijd, dan schieten we vlot op.
Integratie van het milieuaspect in het ontwikkelingsproces
Aan de orde is de aanbeveling voor de tweede lezing (A5-0051/2000) van de heer Wijkman namens de Commissie ontwikkelingssamenwerking, betreffende het gemeenschappelijk standpunt, door de Raad vastgesteld met het oog op de aanneming van de verordening van het Europees Parlement en de Raad inzake maatregelen ter bevordering van de reële integratie van het milieuaspect in het ontwikkelingproces in de ontwikkelingslanden (12485/1/1999 - COM(1999) 36 - C5-0013/2000 - 1999/0020(COD)).
Mijnheer de Voorzitter, reeds met het rapport-Brundtland uit 1987 werd duidelijk dat een eenzijdig op economische groei georiënteerd beleid noch duurzaam is, noch duurzaam kan worden.
Onze taak is nu ervoor te zorgen dat het sociale aspect en het milieuaspect in dit beleid worden geïntegreerd.
Dat betekent onder andere dat het milieuaspect niet kan worden gezien als enkel een kwestie voor een bepaalde sector. Eventuele milieuschade als gevolg van productie, transport, bouwwerkzaamheden enzovoort, moet reeds in de planningsfase duidelijk zijn en moet door verschillende maatregelen tot een minimum worden beperkt.
De Conferentie van Rio heeft geleid tot een actieprogramma dat sector voor sector de belangrijkste probleemgebieden in kaart brengt, en tevens aangeeft hoe het milieu en de natuurlijke hulpbronnen het beste kunnen worden beschermd.
Hoewel dit een document van een paar honderd bladzijden is, gaat het om een algemeen programma.
Om vorderingen te maken met de noodzakelijke integratie moeten methodes ontwikkeld worden.
Er zijn bovendien diverse indicatoren nodig, zodat permanent duidelijk is waar men mee bezig is, bijvoorbeeld met scholing of met proefprojecten.
Dit soort activiteiten vindt al vele jaren plaats in veel OESO-landen.
De activiteiten zouden een hogere prioriteit kunnen hebben, maar men is er in elk geval mee bezig.
Dat geldt echter in veel mindere mate voor de meeste ontwikkelingslanden.
Daar ontbreekt het zowel aan kennis als aan middelen voor de integratie van het milieuaspect en de preventieve aanpak, waarop zo uitgebreid wordt ingegaan in de besluiten van Rio.
Hier kan ontwikkelingshulp een belangrijke rol spelen.
Als hulpverleners moeten wij er voor zorgen dat de door ons overgedragen kennis en technologie duurzaam is, dat wil zeggen ze mag geen ernstige schade toebrengen aan het milieu en de natuurlijke hulpbronnen.
Het doel van de onderhavige wetgevingsresolutie is ervoor te zorgen dat de EU het milieuaspect volledig integreert in de hulpverlening.
Het is uiteraard de bedoeling dat dit soort integratie, of mainstreaming zoals men tegenwoordig zegt, op de lange termijn geheel automatisch geschiedt, d.w.z. zonder bijzondere subsidies of programma's.
Voorlopig moet er echter nog veel worden gedaan aan de ontwikkeling van methodes.
Vooral moeten de kennis en de competentie worden vergroot, zowel bij de Commissie als in de landen die hulp krijgen.
Ik was verantwoordelijk voor de voorbereidingen van deze tweede lezing.
Mijn werk is uiteraard in sterke mate gegrondvest op de ervaringen en de werkzaamheden van de eerste lezing.
Het Parlement heeft destijds een groot aantal amendementen ingediend, waarvan ongeveer een derde voor de tweede lezing door de Raad is overgenomen.
Bij het analyseren van de huidige situatie ben ik gestuit op drie of vier gevallen waarin het Parlement volgens mij moet proberen de tekst van de Raad te wijzigen.
De belangrijkste kwesties zijn de volgende: de omvang van de begroting, de wijze waarop de activiteiten worden gestuurd en tot slot de interpretatie van de regelgeving. Dit laatste betekent dat deze regelgeving niet alleen moet gelden voor activiteiten in de ontwikkelingslanden, maar natuurlijk ook van toepassing moet zijn op onze eigen activiteiten binnen de EU.
Dat betekent niet dat de andere kwesties die bij de eerste lezing aan de orde zijn gekomen, niet belangrijk zijn.
Wij moeten ons echter op de belangrijkste kwesties concentreren.
Bovendien moeten wij, als wij tot overeenstemming willen komen met de Raad, de zaken van minder belang laten varen.
Tot mijn vreugde kan ik vaststellen dat het bedrag op de begroting tijdens de informele gesprekken aanzienlijk is verhoogd, namelijk van de voorgestelde ruim 50 miljoen euro tot ruim 90 miljoen euro.
Dat moeten wij steunen en deze steun vindt u terug in amendement 11.
Wat de geldigheidsduur van de wetgeving betreft, is er volgens mij geen reden om ons voor eens en altijd vast te pinnen.
Het voorstel van de Raad is voor mij aanvaardbaar. Daarin is sprake van een evaluatie binnen vier à vijf jaar.
Dan komt dit onderwerp in elk geval bij het Parlement terug.
Tenslotte wil ik een kwestie aan de orde stellen waarover veel verschillende opvattingen bestonden en nog steeds bestaan.
Het gaat om de zogenaamde comitologie, dat wil zeggen om de vraag hoe de tenuitvoerlegging van deze regelgeving eruit moet zien.
Mijn standpunt is dat wij moeten proberen af te stappen van een aanpak waarbij de lidstaten zelf zich tot in detail met de tenuitvoerlegging bemoeien.
De lidstaten moeten beslissen over het kader en de regels, maar de uitvoering van het project aan de Commissie overlaten.
Daarom hebben wij tijdens de besprekingen een zogeheten split comitology voorgesteld.
Deze zou van groot nut kunnen zijn en daarom hoop ik dat Parlement zich bij de stemming achter dit voorstel zal scharen.
Ik wil tot slot nog één ding zeggen.
Wij hebben meer beraadslagingen nodig en daarom stel ik nu reeds voor om de stemming op woensdag te laten plaatsvinden.
Mijnheer de Voorzitter, deze verordening is bijzonder belangrijk. We hebben nu al lang genoeg gezegd: "We maken het milieu kapot".
Nu moeten we eigenlijk bijna zeggen: "Het milieu maakt ons kapot"! Het is onze taak om daar iets aan te doen.
In de geïndustrialiseerde landen wordt veel gedaan om het milieu te beschermen.
In de ontwikkelingslanden moet echter nog hard worden gewerkt aan het ontwikkelen van het juiste beleid, van strategieën en projecten om verdere schade te verhinderen en het milieu te ontzien.
We moeten maatregelen nemen; wij moeten bijvoorbeeld rekening houden met de gevolgen van de integratie van de ontwikkelingslanden in de wereldeconomie.
Als voorbeeld kunnen we hier weer Nigeria noemen, waar de aardoliewinning aanzienlijke gevolgen voor het milieu heeft.
Ook hier moeten we de opleiding en de bijscholing bevorderen, zodat de burgers zich uiteindelijk zelf kunnen helpen.
Daarom steun ik de verordening volledig. De financiële middelen die de Raad voorstelt zijn echter bij lange na niet voldoende.
Daarom zou ik alle collega's willen vragen vooral amendement 11 te steunen, zodat tenminste een redelijk bedrag beschikbaar is, al is het aanzienlijk minder dan wat we tot nu toe hadden: het is nu nog slechts 13 miljoen euro per jaar.
We moeten nu al denken aan een aanzienlijke verhoging bij de herziening van de overeenkomst of van de verordening.
Mijneer de Voorzitter, geachte collega's, de Europese Unie heeft inderdaad altijd al een, zij het dan voor verbetering vatbaar, ontwikkelingssamenwerkingsbeleid gehad jegens de ontwikkelingslanden. Het milieuaspect moet ongetwijfeld daarin worden geïntegreerd en ontwikkeld.
Het begrip duurzame ontwikkeling is in deze landen, en vooral in de allerarmste landen allerminst misplaatst. Integendeel, juist deze landen hebben soms zwaar te lijden onder hevige rampen, met inbegrip van natuurrampen, waarvan het aantal aan het eind van de vorige eeuw sterk is toegenomen.
Er is veel gesproken over vervuiling en de gevolgen van vervuiling, maar de situatie waarin de ene natuurramp de andere opvolgt, hebben we eind vorig jaar in Midden-Amerika en Venezuela gezien en nu in Mozambique en Madagaskar.
Deze rampen zijn de gevolgen van grote klimaatveranderingen waar wij zelf een bijdrage aan leveren. Zij worden immers door menselijke activiteit, en vooral door die van de industrielanden, veroorzaakt.
Ook het broeikaseffect en de ontbossing hebben ernstige gevolgen.
De onderhavige verordening gaat over integratie van het milieuaspect in het ontwikkelingsproces. De Raad heeft grotendeels gevolg gegeven aan de door ons ingediende en bij eerste lezing aangenomen amendementen.
Wat dat betreft kunnen we dus alleen maar tevreden zijn.
Toch wil ik nog op een punt wijzen dat de Raad, hopelijk door onachtzaamheid, buiten beschouwing heeft gelaten, ofschoon het een absoluut essentieel onderdeel is van deze verordening: de coördinatie tussen de Europese actoren en de lokale partners d.w.z. de NGO's, de lokale gemeenschappen en de mensen die over traditionele kennis inzake toepassing van biodiversiteit beschikken.
Zonder nauwe samenwerking met de betrokken bevolking levert geen enkel project echt iets op.
Ik heb nog een laatste opmerking. Wanneer we erin slagen om coördinatiecomité' s in te stellen, zal het mijns inziens weer wenselijk worden een voor de bevolking in de ontwikkelingslanden toegankelijk klachtenregistratiesysteem op te zetten, en maatregelen voor te bereiden die de terechte bezorgdheid over de gevolgen op maatschappelijk gebied kunnen ondervangen.
Mijnheer de Voorzitter, de sleutel voor de ontwikkeling van de ontwikkelingslanden is de mogelijkheid van deze landen om zelf aan hun eigen ontwikkeling bij te dragen, zowel bij het bepalen van de problemen als het zoeken naar oplossingen.
Ik ben betrokken geweest bij ontwikkelingssamenwerking en ik heb gemerkt dat deze benadering de laatste jaren op verdienstelijke wijze in de plaats is gekomen van de oude, paternalistische bijstandsideologie. Volgens de oude ideologie dacht men, in de zogenaamde ontwikkelde landen, dat ontwikkeling het overbrengen betekende van onze manier van leven naar de minder ontwikkelde landen.
In de nieuwe benadering van ontwikkelingssamenwerking ligt de klemtoon op partnerschap, waarin de zogeheten hulpverlener de luisterende partij is.
Hij moet het geduld hebben de betrokkenen zelf te laten bepalen wat hun probleem is, zelf een plan te laten opstellen om de situatie te verbeteren en zelf besluiten te laten nemen.
De belangrijkste taak van de hulpverlener is zichzelf onnodig te maken en ervoor te zorgen dat het werk ter plaatse welvaart en activiteit creëert.
Collega Wijkman heeft hierover een goed verslag opgesteld waarin deze enig succesvolle, en moreel duurzame benadering wordt onderstreept.
Tot nu toe werd deze benadering op communautair niveau echter, in de wetenschaps- en technologieprojecten voor de ontwikkelingslanden, schandelijk slecht toegepast.
De kaderprogramma's van de Europese Unie strekken zich niet tot de ontwikkelingslanden uit.
Dit betekent concreet dat bijvoorbeeld Noord-Afrikaanse partners niet aan wetenschaps- en technologieprojecten met betrekking tot het milieu kunnen deelnemen.
Niets staat hen natuurlijk in de weg aan onderzoek te doen, maar financieringsmogelijkheden zijn er eenvoudigweg niet. Ontwikkelingslanden kunnen immers niet aan consortia deelnemen omdat zij de partij zijn die om geld vraagt.
Waarom eigenlijk niet?
De mogelijkheden voor Oost-Europa om deel te nemen zijn immers ook toegenomen.
Deze zaak wordt nog onbegrijpelijker als je bedenkt hoezeer de problemen van de woestijnvorming in Noord-Afrika bijvoorbeeld, of de problemen in en rondom de Middellandse Zee ons aangaan.
Wij moeten met behulp van financiering lokale onderzoekers meer verantwoordelijkheid geven, zodat gezorgd wordt voor een ontwikkeling die de lokale bevolking ten goede komt en voor handhaving van de activiteiten zodra de geldschieters zijn vertrokken.
Wij moeten zeker stellen dat er geen enkel project wordt gerealiseerd zonder de inzet van lokale onderzoekers.
Mijnheer de Voorzitter, door deze verordening krijgt de Europese Unie een instrument en de wettelijke, maar ook de politieke verantwoordelijkheid om het milieuaspect daadwerkelijk te integreren in het ontwikkelingsproces.
Daar zijn natuurlijk voldoende financiële middelen voor nodig.
Daarom vraag ik u, evenals een van de vorige sprekers, om uw steun voor amendement 11 van de rapporteur.
De integratie van het milieuaspect is natuurlijk een project op lange termijn. Daarom ben ik principieel tegen een beperking in de tijd van deze verordening.
Men zegt weliswaar dat we de bestaande projecten in gevaar brengen als we te lang met de Raad onderhandelen, maar dat argument overtuigt me juist van het tegendeel.
Ook amendement 9, waarmee men heel de samenleving bij de uitwisseling van informatie en de uitvoering van deze verordening wil betrekken, is mijns inziens heel belangrijk. Volgens mij mag de discussie over de civil society en over good governance niet beperkt blijven tot fraaie preken; er moeten ook concrete politieke gevolgen aan verbonden worden.
Ik steun ook het voorstel van de rapporteur voor een "gesplitste" comitologie, dat betekent dat de strategische richtsnoeren door een beheersprocedure worden geregeld, terwijl voor de uitvoering de raadplegingsprocedure geldt.
Hopelijk naderen wij nu het einde van een proces dat een jaar geleden, onder het vorige Parlement, is begonnen.
Het onderwerp zelf is natuurlijk belangrijk, maar daarnaast zijn deze verordening en de bijbehorende verordening inzake tropische bossen de eerste verordeningen betreffende ontwikkelingssamenwerking die volgens de medebeslissingsprocedure worden behandeld.
Voor velen van ons is dit dus een interessante, leerzame ervaring.
De vorige verordening liep eind 1999 af.
Het jaar is nu al een paar maanden oud en nog altijd heeft de Commissie geen nieuwe financiële verplichtingen kunnen aangaan binnen deze begrotingslijnen.
Dit plaatst de Commissie en Europa in een steeds moeilijker wordende situatie.
Vandaar dat wij deze verordening graag in de nabije toekomst aangenomen willen zien.
Wij hebben dan ook onze steun gegeven aan de informele onderhandelingen tussen het voorzitterschap van de Raad en de rapporteur van het Parlement over een voor beide partijen aanvaardbare oplossing.
Het verschil van mening betrof vooral de referentiebedragen, de comitologie en de geldigheidsduur van de verordening.
Ik wil graag kort commentaar geven op elk van deze onderwerpen.
Over het referentiebedrag kan ik kort zijn: wij aanvaarden de compromisvoorstellen van amendement 11.
Wat de comitologie betreft, zijn wij bij het beheer van de verordening voor een raadgevende procedure in plaats van een beheersprocedure. Dat strookt met het besluit van de Raad van 28 juni 1999 (1999/468/EG), dat de volgende passage bevat: ''... van de beheersprocedure gebruik moet worden gemaakt voor beheersmaatregelen als die welke betrekking hebben op de uitvoering van het gemeenschappelijk landbouw- en visserijbeleid of op de uitvoering van programma's met aanzienlijke gevolgen voor de begroting.''
Naar onze mening heeft het in het kader van de verordening te financieren programma echter geen aanzienlijke gevolgen voor de begroting en vereist het dus geen beheersprocedure; een raadgevende procedure is in deze context passender.
Gezien het standpunt van de Raad over dit onderwerp en om een overlegprocedure te vermijden, steunen wij het compromisvoorstel van het Parlement voor een gesplitste comitologieprocedure. Besluiten betreffende de strategische richtsnoeren voor de te financieren activiteiten zullen aldus worden onderworpen aan een beheersprocedure, terwijl het beperkte aantal projecten van boven de twee miljoen euro door een raadgevend comité moet worden goedgekeurd.
De Commissie steunt dus in beginsel amendement 16, maar geeft de voorkeur aan de formulering van de amendementen 19, 20 en 21.
Wat de geldigheidsduur van de verordening betreft zijn wij altijd voor een onbeperkte duur geweest. Deze moet echter wel periodiek, na evaluaties, kunnen worden herzien.
Als wij echter zouden instemmen met een onbeperkte geldigheidsduur, zouden wij onvermijdelijk verzeild raken in een overlegprocedure.
In deze context vinden wij de door de Raad voorgestelde geldigheidsduur van zeven jaar dan ook voldoende en dus geven wij, om een overlegprocedure te vermijden, geen steun aan amendement 18, waarin een beperking van de geldigheidsduur van de hand wordt gewezen.
Het laatste belangrijke punt dat zowel voor deze verordening als voor de verordening inzake de bossen geldt, betreft de amendementen met betrekking tot de bankgaranties.
Wij zijn het eens met het standpunt van het Parlement dat de Commissie geen bureaucratische drempels moet opwerpen waardoor het sommige NGO's onmogelijk wordt gemaakt gebruik te maken van communautaire kredieten.
Daarom heeft de Commissie in juli 1999 besloten alleen bankgaranties te eisen voor voorschotten van boven de 1 miljoen euro.
Daarmee is het probleem voor een groot deel opgelost.
Bovendien vindt de Commissie dat dergelijke zaken het best langs horizontale weg en niet via specifieke verordeningen kunnen worden aangepakt.
Daarom kan de Commissie geen steun verlenen aan het voorstel in amendement 10 dat over bankgaranties gaat.
De resterende amendementen hebben betrekking op de milieuverordening en kunnen in twee categorieën worden ingedeeld: enerzijds amendementen waarin herformulering wordt voorgesteld van bepaalde elementen van de werkingssfeer van de ontwerpverordening of de daarin vervatte interventiemethodes; en anderzijds amendementen die betrekking hebben op de organisatie van de te financieren activiteiten, en met name op de financiële aspecten daarvan.
Ten aanzien van deze twee soorten amendementen luidt het standpunt van de Commissie als volgt: de Commissie kan instemmen met de amendementen 1 tot en met 8.
Deze maken een compromisoplossing mogelijk waardoor een overlegprocedure kan worden vermeden, al vindt de Commissie wel dat deze amendementen weinig toevoegen aan de tekst als dusdanig.
Als men het gemeenschappelijk standpunt goed leest, stelt men vast dat met de zorgen die rechtstreeks aanleiding waren tot deze amendementen grotendeels rekening is gehouden in de verordening zelf.
De Commissie heeft meer moeite met de tweede groep van amendementen en daarom kan de Commissie daar geen steun aan geven: amendement 9 - coördinatie met de lokale partners, zoals verwoord in het verslag - vindt geen instemming van de Commissie, niet omdat wij het niet eens zijn het met het onderliggende beginsel, maar omdat de formulering van het artikel in kwestie gegrondvest is op het Verdrag, waarin slechts sprake is van coördinatie met de lidstaten.
In amendement 12 wordt voorgesteld de drempel voor indiening van door de Raad te behandelen projecten te verhogen van 2 naar 5 miljoen euro.
Gezien het feit dat de meeste projecten de 2 miljoen euro niet halen, vinden wij dit amendement niet relevant.
Bovendien zijn wij bang dat overneming van dit amendement een overlegprocedure tot gevolg zal hebben.
Daarom steunt de Commissie dit amendement niet.
De amendementen betreffende acquisitie en toegang tot de markt - de amendementen 13 en 14 - impliceren een afwijking van de zorgvuldig overeengekomen standaardformuleringen.
Net als bij de bankgaranties vindt de Commissie het ook hier niet gepast dat dergelijke zaken worden geregeld via bijzondere bepalingen in specifieke verordeningen, maar prefereert zij een horizontale aanpak.
Wij zijn tegen amendement 15, betreffende de instelling van een instantie voor milieutoezicht. Dat is naar onze mening een interne zaak van de Commissie die niet via een verordening kan worden geregeld.
Een dergelijke instantie is trouwens al operationeel en wij zijn van plan deze verder uit te bouwen.
Ten slotte zijn wij het niet eens met amendement 17. Dit strookt niet met de bepalingen of formuleringen die gebruikelijk zijn in verordeningen en is volgens ons overbodig.
Dank u wel, mijnheer de commissaris!
Het debat is gesloten.
De stemming vindt morgen om 12.00 uur plaats.
Als de rapporteur uitstel van stemming wil vragen, kan hij daartoe een verzoek doen op het moment dat de stemmingen beginnen.
Volgens onze diensten kan dan een dergelijk verzoek worden gedaan.
Behoud en duurzaam beheer van bossen
Aan de orde is de aanbeveling (A5-0043/2000) van de heer Bouwman voor de tweede lezing namens de Commissie regionaal beleid, vervoer en toerisme...
(De heer Bouwman onderbreekt de Voorzitter)
Bouwman.
(DE) Mijnheer de Voorzitter, volgens mij maakt u een fout!
Er komt eerst nog een ander verslag aan de orde.
Ik vind het prima om nu te spreken, maar er komt eerst nog een ander verslag.
De Voorzitter.
Dank u wel, mijnheer Bouwman.
Nu weet ik waarom ik aan het begin van het debat zo blij was dat ik u zag zitten.
Ik bied u mijn excuses aan, mijn documenten liggen niet helemaal op volgorde.
Dat kan gebeuren in de opwinding van een avondvergadering.
Vergeet u wat ik tot nu toe gezegd heb.
We beginnen opnieuw.
Aan de orde is de aanbeveling voor de tweede lezing (A5-0048/2000) van de heer Fernández Martín namens de Commissie ontwikkelingssamenwerking, betreffende het gemeenschappelijk standpunt, door de Raad vastgesteld met het oog op de aanneming van de verordening van het Europees Parlement en de Raad betreffende maatregelen ter bevordering van het behoud en het duurzaam beheer van tropische bossen en andere bossen in ontwikkelingslanden (12487/1/1999 - C5-0014/2000 - 1999/0015(COD)).
Mijnheer de Voorzitter, zoals commissaris Nielson heeft gezegd, oefent de Commissie ontwikkelingssamenwerking haar nieuwe bevoegdheden op het gebied van de medebeslissing tijdens dit debat voor het eerst uit.
De onderhavige verordening beoogt het invoeren van maatregelen ter bevordering van het behoud en het duurzaam beheer van tropische bossen in ontwikkelingslanden. Deze maatregelen moeten de nodige financiële middelen waarborgen voor handhaving en verdere uitwerking van de activiteiten en projecten die hiertoe sinds de vaststelling van verordening 3062, die tot december 1999 van kracht was, in gang zijn gezet.
Dit is het financiële instrument waarmee de Unie kan voldoen aan de verplichtingen die voortvloeien uit het verdrag inzake biologische diversiteit, de kaderovereenkomst inzake klimaatverandering en de internationale overeenkomst ter bestrijding van woestijnvorming.
In al deze verdragen staat dat ontwikkelingslanden geholpen moeten worden bij het zoeken naar oplossingen voor de problemen die zij met hun bossen hebben.
Tussen 1990 en 1995 ging meer dan 56 miljoen hectare bos verloren.
Dit verlies deed zich overal ter wereld voor, maar heeft toch vooral de ontwikkelingslanden getroffen. De oorzaak daarvan is, afgezien van natuurrampen en gestichte bosbranden, het feit dat meer grond voor landbouw of infrastructuur in gebruik is genomen.
Dit is dus een probleem van de eerste orde, niet alleen voor de ontwikkelingslanden, maar voor onze hele planeet en voor alle levende wezens daarop. Het Parlement heeft zich aan het eind van de vorige zittingsperiode, op 5 mei 1999, reeds in eerste lezing over dit probleem uitgesproken.
Sindsdien is er een lang en niet altijd gemakkelijk onderhandelingsproces in de Raad gevoerd, dat pas in december 1999 tot een gemeenschappelijk standpunt heeft geleid. Eveneens moest er tussen de Raad, de Commissie en het Parlement worden onderhandeld om de nodige consensus te bereiken.
Een en ander werd nog bemoeilijkt door de aanneming van een begroting die in verschillende opzichten beperkingen oplegde. Daarbij moet men in de eerste plaats denken aan de gelden die voor het bijzondere programma voor de wederopbouw van Kosovo gereserveerd moesten worden.
Het Parlement heeft in eerste lezing reeds 34 amendementen aangenomen. De Raad heeft in zijn gemeenschappelijk standpunt achttien van die amendementen geheel of gedeeltelijk overgenomen.
Van de zestien resterende amendementen is een aantal, met name de amendementen 5 en 6, na het interinstitutioneel akkoord over de begroting voor het jaar 2000 achterhaald.
Het debat en de onderhandelingen die wij met de Raad en de Commissie hebben gevoerd, betroffen met name drie vraagstukken: begroting, tijdschema en comitologie.
Bijzondere vermelding verdient het feit dat van alle kanten inspanningen werden ondernomen en flexibiliteit aan de dag werd gelegd om de begrotingsstandpunten dichter bij elkaar te brengen. Het eerste budget bedroeg 9 miljoen euro uit begrotingslijn B7-6201, wat voor de gehele periode een totaalbedrag van 73 miljoen euro betekende.
Het Parlement heeft dit bedrag vervolgens kunnen optrekken tot 249 miljoen euro voor de komende zeven jaar, waarbij het uitgangspunt de 30 miljoen euro uit de begroting 2000 was.
Het begrotingsakkoord omvat impliciet ook een akkoord met betrekking tot het tijdschema.
De meningsverschillen spitsten zich toe op kwesties aangaande de comitologie.
Deze kunnen op de historische standpunten van het Parlement en van de Raad worden teruggevoerd. Ik wil de reeds door de heer Wijkman genoemde problemen hier niet nogmaals ter sprake brengen, maar voor de toekomst zouden die kwesties naar mijn oordeel in een interinstitutioneel akkoord moeten worden herzien.
Dan kan het parlementaire wetgevingsproces soepeler en vlotter verlopen.
Tenslotte verzoek ik u voor de amendementen 1, 7, 9, 10, 11 en 12 van het Parlement en tegen de overige amendementen te stemmen.
Indien deze laatste zouden worden aangenomen, zou het in de besprekingen tussen de Commissie en de Raad bereikte akkoord teniet worden gedaan. Het onderhandelingsproces zou dan van voren af aan gevoerd moeten worden, waardoor sommige activiteiten en projecten zouden stagneren.
Ook zouden er ongetwijfeld grote problemen ontstaan voor ons beleid inzake het behoud en het herstel van de tropische bossen.
Mijnheer de Voorzitter, ik geloof dat de vorige spreker, de rapporteur Fernández Martín, in veel opzichten gelijk heeft met zijn verslag.
Het is vooral heel belangrijk dat we zorgen voor voldoende financiële middelen op alle begrotingslijnen.
Net als bij het vorige verslag ben ik niet tevreden met het feit dat de looptijd beperkt is, maar er staan zoveel projecten op de tocht dat we goede redenen hebben om te proberen het zo snel mogelijk met de Raad eens te worden.
Net als bij het verslag-Wijkman ben ik het met de rapporteur eens over de split comitology, dus met een beheersprocedure voor de strategische richtsnoeren en een raadplegingsprocedure voor de projecten.
Voor mij is het heel belangrijk dat we met de verschillende amendementen - ik denk daarbij aan de amendementen 2 en 4 - de actieve participatie van de bosbevolking en de inheemse bevolking benadrukken.
Dat is werkelijk essentieel, vooral als we het hebben over duurzaam beheer van tropische en andere bossen in ontwikkelingslanden.
Mijnheer de Voorzitter, mijnheer de commissaris, mijnheer Fernández Martín, u heeft heel duidelijk gemaakt waar het in uw verslag om gaat.
Mijn dank daarvoor.
We weten echter ook heel goed dat niet alle projecten zoveel succes hebben gehad als we hadden gehoopt.
Daarom is het extra belangrijk voor ons dat de plaatselijke bevolking en de belangengroepen al vooraf, tijdens de planning, bij de projecten worden betrokken. We moeten ze vragen hoe de projecten die wij gaan subsidiëren eruit moeten zien.
Dan kunnen we garanderen dat ze ecologisch, sociaal maar ook cultureel duurzaam zijn.
We weten ook dat de belangen van de mensen ter plaatse niet altijd gerespecteerd worden. Vaak komen ze na de belangen van bijvoorbeeld de multinationale houtkapbedrijven of worden ze zelfs opgeofferd.
Ik zou u allerlei verhalen over Brazilië kunnen vertellen, waar dergelijke belangen vaak zo behandeld worden. Een ding is duidelijk: de vraag of we tropische bossen werkelijk duurzaam kunnen beheren, zonder daarbij duurzame schade aan te richten, is nog steeds niet werkelijk beantwoord.
Juist in dat verband mogen we de bijdrage van de Commissie en de Raad niet verlagen, dat zou contraproductief zijn.
Als de bossen in de komende jaren net zo sterk worden aangetast als tot nu toe, zal in eerste instantie de plaatselijke bevolking het kind van de rekening worden, en dan de rest van de wereldbevolking. Wij merken nu immers al hoe dramatisch de klimaatveranderingen zijn.
Het is voor ons nu ook heel belangrijk dat de projecten zonder enige onderbreking worden voortgezet.
Wat we bijvoorbeeld van de Raad vragen is niet zomaar uit de lucht gegrepen. Als we slim onderhandelen zouden we toch het een en ander moeten kunnen bereiken; onze eisen zijn best haalbaar.
Verder zijn we het helemaal eens met het verslag van de heer Fernández Martín. Ook hetgeen mevrouw Scheele en anderen hebben gezegd, stemt helemaal overeen met onze ideeën.
Onze dank voor dit royale cadeau aan mijn collega's.
Mijnheer de Voorzitter, geachte collega's, de toestand van het tropisch woud is dubbel zorgwekkend. Verarming is namelijk niet alleen een kwestie van kwantiteit maar ook van kwaliteit.
De biodiversiteit van onze planeet staat op het spel.
Met de uitvaardiging van een nieuwe verordening van de Raad betreffende de tropisch bossen heeft de Commissie dan ook adequaat gehandeld en ik onderschrijf van harte de amendementen van de rapporteur. Ik wil hem trouwens complimenteren met zijn werk waarmee hij niet alleen bewijs levert van zijn kennis van zaken, maar ook interessante perspectieven biedt.
Ik zou graag kort willen uitweiden over enkele punten daaruit.
Voor mij is heel belangrijk dat nog eens wordt nagedacht over de werkingssfeer van de verordening.
In de eerste plaats moeten de projecten meer op herstel van tropische wouden worden gericht.
De verordening uit 1995 van de Raad richtte zich wellicht te eenzijdig op bescherming van het tropisch woud en had niet voldoende oog voor de exploitatie van het productiepotentieel.
Bovendien dient in de toekomstige communautaire projecten rekening te worden gehouden met alle aspecten van duurzame bosbouw.
Daarbij dient de autochtone bevolking, die van het ecosysteem van de wouden afhankelijk is, te worden gerespecteerd.
Daarom moet men oog hebben voor de grote moeilijkheden die de noodzakelijke deelname van deze kwetsbare bevolking in de weg staan: de bosgebieden worden vaak geteisterd door hevige conflicten; het toerisme wordt nog te vaak als wondermiddel afgeschilderd, maar leidt vaak in feite tot uitwassen; ook wordt de plaatselijke wetgeving voor de bossen in de betreffende gebieden nauwelijks toegepast.
Natuurlijk zijn er bossen waarin geen enkele productieactiviteit plaatsvindt, maar er zijn ook bossen waar de economisch activiteiten worden gehandhaafd.
Dat geldt bijvoorbeeld voor de bossen binnen de Europese Unie, en ik vraag u nu, geachte collega's, wat er van de communautaire hulp voor onze getroffen Europese bossen nu eigenlijk terecht is gekomen?
De mogelijkheden van dit verslag moeten zeker worden aangegrepen, maar er moet ook een begin worden gemaakt met een echt, op behoud en duurzaam gebruik gericht communautair beleid.
Het behoeft nauwelijks enig betoog dat de tropische bossen zeer belangrijk zijn voor heel de wereld. Deze bossen zijn immers van grote invloed op de klimaatpatronen en de enorme biodiversiteit.
Natuurlijk zijn zij ook zeer belangrijk voor het levensonderhoud van de miljoenen inwoners van de ontwikkelingslanden, omdat zij bijvoorbeeld brandhout leveren. Mede daarom verwacht de Europese burger terecht van de Gemeenschap dat zij steun geeft aan de activiteiten die gericht zijn op het behoud en het duurzaam beheer van de tropische bossen.
Ik zeg nu tropische bossen, maar in feite wijkt deze verordening van de vorige af, met dien verstande dat nu alle ontwikkelingslanden hierin zijn opgenomen. De verordening dekt nu dus ook landen als Zuid-Afrika, China en regio's als het Middellandse-Zeegebied en het Midden-Oosten.
In de verordening wordt ook specifiek melding gemaakt van de noden van de inheemse bevolking die van het bos afhankelijk is en van de genderproblematiek. Ook daarmee moet rekening worden gehouden.
We hebben zojuist gesproken over de milieuverordening. De opmerkingen die ik toen maakte over een aantal horizontale kwesties gaan ook grotendeels op voor de verordening inzake de bossen.
Daarom kan ik hier kort zijn.
Ik ga nu over tot de amendementen uit het verslag-Fernández Martín. Het standpunt van de Commissie betreffende de voornaamste horizontale kwesties luidt als volgt.
Bij het referentiebedrag aanvaardt de Commissie het compromis van 249 miljoen euro voor de zeven jaar van de verordening, zoals voorgesteld in amendement 9.
Wat de comitologie betreft steunt de Commissie in beginsel amendement 11, maar zij geeft de voorkeur aan de formulering van de amendementen 13, 14 en 15.
In deze amendementen wordt een gesplitste comitologieregeling voorgesteld, volgens welke voor de jaarlijkse richtsnoeren en prioriteiten een beheersprocedure zou moeten gelden en voor projecten boven de 2 miljoen euro een raadgevende procedure, dat wil zeggen behandeling door de Raad.
Wat de geldigheidsduur van de verordening betreft, willen wij een bemiddelingsprocedure vermijden en daarom geeft de Commissie geen steun aan amendement 12. Daarin wordt voorzien in een onbeperkte geldigheidsduur van de verordeningen.
Wij achten de door de Raad voorgestelde periode van zeven jaar een aanvaardbaar compromis.
Tot slot geeft de Commissie geen steun aan amendement 8 betreffende de bankgaranties, om de reeds eerder aangegeven redenen.
Wij zijn tegen speciale bepalingen in specifieke begrotingslijnen, omdat dit indruist tegen ons gemeenschappelijke doel: vereenvoudiging en eenmaking van de administratieve procedures.
Bovendien zijn wij van mening dat de kwestie al grotendeels is opgelost met het Commissiebesluit van 1999.
Wat de overige amendementen betreft luidt ons standpunt als volgt.
De Commissie is het van harte eens met de amendementen 7 en 10 en steunt deze.
Amendement 4 wordt aanvaardbaar geacht.
Wij geven echter geen steun aan de amendementen 2, 3 en 6, omdat we vinden dat in de verordening na de eerste lezing voldoende rekening is gehouden met de concepten hiervan.
Omdat wij een heldere en beknopte wetgeving voorstaan, geven wij er dan ook de voorkeur aan dat deze amendementen niet worden overgenomen.
Amendement 1 krijgt evenmin onze steun, vanwege de naar onze mening te geringe toegevoegde waarde.
Aangezien de Raad niets voor dit amendement voelt, wil ook de Commissie liever dat dit achterwege wordt gelaten.
Ten slotte geven wij evenmin steun aan amendement 5, omdat de term 'ernstige twijfels' te subjectief wordt geacht en de uitvoering van de verordening sterk bemoeilijkt.
Bovendien wordt het doel van dit amendement, het niet laten plaatsvinden van projecten met een ongunstige negatieve sociale, culturele en economische weerslag of met ongunstige gevolgen voor het milieu al gedekt door artikel 4, lid 5, betreffende de milieueffectbeoordeling.
Dank u wel, mijnheer Nielson!
Het debat is gesloten.
De stemming vindt morgen om 12.00 uur plaats.
Havenontvangstvoorzieningen voor scheepsafval en ladingresiduen
Mijnheer de Voorzitter, mevrouw de commissaris, wij hebben het hier over een richtlijn die kei en keihard is.
Wij hebben de afgelopen weken hier gesproken over de ramp met de Erika.
Daar worden allerlei nieuwe maatregelen omheen bedacht op korte termijn ten aanzien van dubbele wanden, ten aanzien van controle, ten aanzien van controle op inspectie-organen, enzovoort.
Als wij kijken naar de olievervuiling van de zee als gevolg van dit soort rampen, dan hebben wij het over een procent of drie in zijn totaliteit.
Het dubbele aantal komt voort uit het normale operationele handelen van schepen.
Dat niet alleen.
Als wij kijken naar onze stranden, dan zien wij bijvoorbeeld in Nederland, maar dat geldt ook voor andere landen, dat 49% van de rommel die aanspoelt regelrecht van zee komt.
Slechts 15% komt van toeristen en een groot gedeelte is zelfs onverklaarbaar, maar dat komt natuurlijk ook ergens vandaan.
Kortom, deze richtlijn is van groot belang omdat de economische schade groot is, omdat de kwaliteit van de leefomgevingen voor vogels, vissen, enzovoort die van groot belang is achteruitgaat.
Het gaat kortom om onze leefomgeving.
Over de motieven van die richtlijn hoef ik verder niets te zeggen.
Over de kwaliteit van de richtlijn zal ik mij alleen maar in positieve zin ten aanzien van de Commissie uitlaten.
Toch waren er in de eerste lezing een hele reeks amendementen en die zijn volledig gedragen door het Parlement.
Ik meen achttien in getal. Daar is een groot gedeelte van aanvaard, maar een aantal minder belangrijke niet.
Die komen op een of andere manier wel terug.
Maar ik wil me vooral concentreren op één heel belangrijk punt.
In de hele Unie zijn wij het er over eens dat als de zeeën bevuild worden er iets moet gebeuren.
Nogmaals, ik verwijs even naar de Erika maar ook naar andere zaken.
Wij zijn het er ook over eens dat het principe gehanteerd moet worden dat de vervuilers betalen.
In het onderhavige verslag zit een amendement waarbij het erom gaat om niet de volledige variëteit van kostensystemen toe te laten in de Europese Unie omdat sommige kostensystemen voor havenontvangstinstallaties niet recht doen aan datgene wat noodzakelijk is voor het zuiver houden van ons milieu.
Daar zit geen economische prikkel in.
Laat me het voorbeeld heel helder stellen.
In de zuidelijke lidstaten hanteert men in feite een direct costing principe, dat wil zeggen dat de vervuilers die hun vuil naar de haven brengen, betalen maar de vervuilers die het niet naar de haven brengen, vervuilen wel maar betalen niet.
In de noordelijke landen heeft men een systeem waarbij in ieder geval dat financiële element anders ligt.
Iedereen betaalt of hij het nu op zee gooit of dat hij het aflevert.
Daarnaast zit er een soort economische prikkel in om op de een of andere manier ertoe bij te dragen dat het afval wordt afgegeven.
Daar zijn ervaringen mee, daar is wetenschappelijk onderzoek naar gedaan en dat blijkt te werken.
Dat is een van de redenen dat het Parlement op dit punt persisteert en ook de commissie waarvoor ik nu de verdediging voer, persisteert in het hanteren van een percentage indirecte kosten die opgenomen moeten worden in het havengeld.
Dat is eigenlijk waar wij voor gaan.
Dat het percentage 90% zou moeten zijn, dat is één punt.
Het zou ook 75% kunnen zijn, maar er moet in ieder geval een bodem in liggen. Die bodem moet vrij fors zijn.
Anders vallen wij terug naar een variëteit van systemen en moeten wij bij wijze van spreken nog jaren wachten voordat wij de les geleerd hebben die wij nu eigenlijk al kennen.
Ik zou iedereen er dus van willen overtuigen dat het om die reden verstandig is om te kiezen voor een systeem waarin op de een of andere manier indirecte kosten in de havengelden worden opgenomen.
Als je kijkt naar het voorstel van de Commissie als zodanig, dan kan een land tot 0,01% gaan van indirecte kosten, als men dat wil.
Ik ben bang dat men dat in de praktijk zal kiezen.
Dat is ook het belangrijkste punt waarover wij de komende tijd van gedachten zullen wisselen.
Er zitten nog een heleboel andere elementen in. Op een heleboel punten zijn wij tot overeenstemming gekomen.
Ik denk ook wel dat wij er uitkomen.
Maar dit is de kern van de zaak en ik wou ieders volle aandacht daarop vestigen.
Mijnheer de Voorzitter, mevrouw de vice-voorzitter, dames en heren, allereerst zou ik willen benadrukken dat we in de twee lezingen een goed debat hebben gevoerd.
Ik zou de rapporteur, de heer Bouwman, van harte willen bedanken omdat hij het dossier heeft overgenomen en zo goed heeft ingeleid.
Over drie dingen zijn we het met de Raad eens.
Ten eerste moet iedere Europese haven fatsoenlijke ontvangstvoorzieningen voor afval installeren, als die er niet al zijn: dat is verplicht.
Ten tweede moeten alle schepen, onder welke vlag ze ook varen, hun afval afgeven.
Ten derde moeten de kosten op het schip worden verhaald.
Daarover zijn we het eens.
We willen namelijk samen een systeem ontwikkelen dat ons in staat stelt te vermijden dat economische stimulansen ontstaan voor het op zee overboord gooien van afval.
Daarmee willen we natuurlijk de flora en de fauna beschermen, maar houden wij ook ons oog gericht op de kustgebieden, waar de toeristen graag naar toe gaan en waar ook veel werkgelegenheid zou kunnen ontstaan.
We willen dus een doelmatige oplossing.
We zijn het over bepaalde details niet helemaal met de Raad eens. Zo zegt de Raad bijvoorbeeld dat de bureaucratische regels niet mogen gelden voor museumschepen en dat we een beetje strenger moeten zijn bij grote vissersvaartuigen en pleziervaartuigen.
Het werkelijk belangrijke verschil is echter de vraag hoe de kosten voor afvalverwerking op het schip kunnen worden verhaald.
De heer Bouwman heeft dat al genoemd.
We kennen daar twee ervaringen.
De eerste ervaring betreft de Oostzee, en dat is geen nationale ervaring, maar een ervaring van heel het Oostzee-gebied. Daar is gebleken dat er geen stimulans meer is om het afval op zee overboord te gooien als een groot deel van de kosten voor de afvalverwerking door het algemene havengeld wordt gedekt.
Als je voor het afval toch al betaald hebt, kan je het net zo goed in de haven afgeven.
Het andere systeem is het klassieke principe dat de vervuiler betaalt. Wie afval afgeeft, moet daar apart voor betalen.
Dat tweede systeem blijkt niet te functioneren. Waarom is anders de Middellandse Zee zo vervuild?
Waarom is de Noordzee zo vies?
Omdat het principe dat de vervuiler betaalt bij gebrek aan goede controlemogelijkheden niet functioneert.
Daarom heeft onze commissie zonder geruzie en met een duidelijke meerderheid - geen grote meerderheid, straks zult u de vertegenwoordigers van het minderheidsstandpunt kunnen beluisteren - net als heel het Parlement in de eerste lezing, besloten dat het systeem van no special fee het beste is. De schepen krijgen daardoor namelijk een stimulans om de troep niet op zee overboord te gooien, maar in goede havenontvangstvoorzieningen af te geven.
Daar gaat het in feite om.
Wij zijn bereid het met de Raad op een akkoordje te gooien.
De Raad heeft tot nu toe echter al onze pogingen van de hand gewezen.
Daarom doe ik een beroep op het Parlement. Steunt u alstublieft ons amendement om een groot deel van de kosten - en dat kan tot 90% oplopen - te dekken door middel van het algemene havengeld.
Dan kunnen we het in de bemiddelingsprocedure met de Raad eens worden over 75%, of welk percentage dan ook.
Daarom doe ik ook een beroep op de Commissie: mevrouw de vice-voorzitter, denkt u goed na voor u partij kiest!
Volgens mij is het in het belang van het milieu, van een duurzaam en florerend toerisme in veel landen van de Unie dat een meer doelmatig systeem wordt ontwikkeld.
Misschien kunt u daarom ons systeem van no special fee steunen, en misschien kunnen we dan in de bemiddelingsprocedure een goed compromis met de Raad sluiten.
Mijnheer de Voorzitter, ik ben blij dat juist u dit debat voorzit, want ik weet dat u als Beier een open oor heeft voor de belangen van de havens en de zee. Ik zou ook de rapporteur, Theo Bouwman, willen bedanken voor het werk dat hij heeft verricht en voor de samenwerking met het oog op de stemming van morgen.
Morgen gaat het om verschillende punten.
Ten eerste weten we dat het vervoer van personen en goederen per schip in vergelijking met andere vervoersmiddelen de milieuvriendelijkste vorm is.
Aan de andere kant weten we ook dat een groot deel van de zeevervuiling door schepen wordt veroorzaakt, door het lozen van afval, ladingresiduen en olieslib.
De brandstof voor schepen is nu eenmaal zware stookolie, en we weten dat tussen de 1% en 3% van deze stookolie overblijft als olieslib, en het is gebruikelijk om dat in zee te lozen.
We zijn het er waarschijnlijk wel over eens dat schepen hun afval en residuen in de havens moeten afgeven.
De conclusie daaruit is absoluut logisch: voor een schone zee is het opperste gebod dat illegaal lozen op zee niet meer de moeite waard mag zijn.
Daar gaat het om, en dat ziet de meerderheid hier ook zo.
Mevrouw de commissaris, in januari hebben we een heel uitvoerig debat gevoerd over de gevolgen van de "Erika".
Toen hebben we alles nog eens op een rijtje gezet wat belangrijk is voor de veiligheid van de scheepvaart en voor een schone zee.
Ook bij deze richtlijn voor havenontvangstvoorzieningen voor ladingresiduen gaat het om dezelfde vraag: hoe kunnen we ervoor zorgen dat het zeewater weer schoon wordt?
Even iets ter informatie: we weten dat alleen al in de Noordzee per jaar 70.000 m3 illegaal geloosd wordt, en omgekeerde weten we ook dat hoogstens 5 à 10% van de schepen nu de correcte weg volgt, en het afval in de haven afgeeft.
Dat is een schandaal, en dat is ook volgens de Raad onaanvaardbaar.
Ook de Raad vindt tenslotte dat alle havens de nodige havenontvangstvoorzieningen moeten aanbieden.
Het conflict gaat eigenlijk over de vraag: hoe worden de kosten verrekend?
Het Parlement heeft in de eerste lezing met een grote meerderheid gezegd dat de schepen een aanzienlijke bijdrage moeten leveren, en wel tenminste 90%.
Dat ziet de Raad anders. De Raad spreekt over "een bijdrage" .
Een halve euro is ook een bijdrage, en dat zou in dit geval op geen stukken na genoeg zijn.
Dan verandert er namelijk niets.
Dan bestaat er geen economische druk voor de reders om hun gedrag aan te passen.
We moeten een vast bedrag voor de afvalverwerking voorzien voor alle schepen, of ze nu van de faciliteiten in de havens gebruik maken of niet. Dat betekent dat de financiële stimulans om afval op zee overboord te gooien moet verdwijnen.
Dat was al het geval, zoals hier al is toegelicht, met de HELMKOM-overeenkomst voor de Oostzee, met het systeem van no special fee.
Wat daar mogelijk is moet ook voor de andere Europese wateren mogelijk zijn. Het gaat tenslotte niet alleen maar om het milieu, het gaat ook om schoon water, het gaat zelfs om toerisme en ook om regels die de concurrentie niet vervalsen, dat is het belangrijkste punt.
We moeten ervoor zorgen dat voor alle schepen in de havens dezelfde regels gelden. Alleen als het Parlement, de Raad en de Commissie daar samen voor zorgen kunnen we eerlijke concurrentie tussen de havens en de schepen garanderen.
Ik denk dat ook de geloofwaardigheid van de Unie en vooral van het Parlement op het spel staat.
De burgers zijn het zat dat Europa en de ministers bij iedere ramp krokodillentranen plengen, zoals we dat bij de "Erika" hebben gezien.
Dan ligt er olie op het strand, en dan komen de politici, de ministers met hun emmertje en hun schepje, en helpen bij het opruimen. Als twee weken later dan een echte richtlijn ter discussie staat, dan zijn ze hun fraaie woorden van gisteren weer vergeten.
We kunnen ongelukken niet voor de volle 100% uitsluiten, maar we kunnen wel zorgen voor optimale preventie.
Daarvoor is deze heldere richtlijn een belangrijke stap.
Ik hoop dat de liberale leden voor morgen nog eens nadenken of ze niet in de tweede lezing net als in de eerste lezing de meerderheid in het parlement kunnen versterken. Er komt in ieder geval een bemiddelingsprocedure, en dan zullen we zien hoe ver de Raad kan gaan.
Omwille van milieubescherming en eerlijke concurrentieregels, maar ook gezien de resultaten van twee maanden geleden, van januari, moeten we volgens mij de in de commissie behandelde amendementen zo aannemen.
Voorzitter, mevrouw de commissaris, mijnheer de rapporteur, gelukgewenst met uw verslag.
U heeft het daarnet al gezegd: wij hebben die richtlijn hard nodig.
Het is een goede richtlijn.
De havens moeten een ontvangstinstallatie hebben.
Er komt controle, eindelijk.
De lidstaten moeten ook sancties opleggen als iemand de regels niet naleeft.
Dat is zeer belangrijk.
Dat is goed voor het milieu.
Er wordt nu al geïnvesteerd, vooruitlopend op de richtlijn, bijvoorbeeld in Antwerpen, vlakbij waar ik woon, wordt nu een grote installatie gebouwd die men niet had.
Dus deze richtlijn werkt in zekere zin al.
Er is één punt, de heer Jarzembowski heeft het ook gezegd, waar wij van mening verschillen.
Hoe rekenen wij de kosten aan?
Het principe, daar zijn wij het over eens: de vervuiler betaalt.
Maar moet hij betalen met een automatisch volledig bedrag of een zeer groot bedrag in de havengelden of nemen wij een flexibele regeling zoals de Raad nu voorstelt?
Waar ligt de beste economische prikkel zoals u het gezegd heeft.
Ik heb daar met een aantal mensen over gesproken.
De standpunten lopen uiteen.
De gewoonten lopen blijkbaar ook nogal uiteen.
Zelfs per haven in dezelfde regio's hoor je verschillende dingen en verschillende percentages.
Er zijn ook havens die op het laatste moment nog van percentage veranderen als ik het zo mag zeggen.
Ik denk dat wij als Parlement ons daarom misschien best niet vastpinnen op een vast percentage.
Een flexibel systeem onder die voorwaarden, zoals u gezegd heeft, moet een substantieel deel zijn van de kosten.
0,01 is duidelijk geen substantieel deel.
Het moet ook een aanmoediging zijn, want je houdt een flexibel deel open, voor mensen die milieuvriendelijk werken, op voorwaarde dat de Commissie de hele zaak goed in het oog houdt en controleert of het systeem werkt.
Als de doelstellingen van de richtlijn niet gehaald zouden worden dat u dan bij de Commissie ingrijpt, optreedt en wijzigingen voorstelt en ervoor zorgt dat het systeem wel werkt.
Collega's, wij moeten in elk geval deze richtlijn redden, houden, wij moeten zorgen dat wij ze hebben.
Ik hoop dat wij door een te principiële houding op één punt de richtlijn niet in gevaar brengen.
Voorzitter, nog niet zo lang geleden dachten velen dat afval verdwijnt als je het in zee stort of de ruimte inschiet.
Tegenwoordig weten wij dat wij dit afval later altijd weer tegenkomen en dan vaak in nog schadelijker vorm.
Grootschalige vervuiling van de zee en vernietiging van het dierenleven door lekgeslagen tankschepen trekt altijd veel aandacht.
Veel minder belangstelling is er voor het feit dat de zeeën dagelijks vervuild worden door gewone koopvaardijschepen en plezierjachten.
Het is hoog tijd voor een zo sluitend mogelijk en goed controleerbare regeling die bewerkstelligt dat scheepsafval op een milieuvriendelijke wijze in de havens wordt ingezameld en verwerkt.
Wij kunnen daarbij profiteren van de inmiddels opgedane praktijkervaringen in havens onder andere in mijn woonplaats Rotterdam.
Natuurlijk is de vraag aan de orde of regels onrechtvaardig kunnen uitpakken voor kleinere schepen.
Voor historische museumschepen en voor schepen die naar verhouding over een kortere afstand veel havens aandoen en daarom vaker moeten betalen.
Ik heb de indruk dat de rapporteur de best mogelijke oplossing heeft gezocht en goed heeft geluisterd naar commentaren.
Andere oplossingen zouden waarschijnlijk minder gunstig uitpakken voor de bescherming van het milieu en op grond daarvan kan mijn fractie met dit verslag instemmen.
Mijnheer de Voorzitter, mevrouw de commissaris, ook ik wil de heer Bouwman van harte bedanken. Hij heeft in de commissie zijn uiterste best gedaan om de verschillende meningen nader tot elkaar te brengen.
Zij zijn weliswaar niet volledig onder een noemer gebracht, maar wat wil je, dat komt wel vaker voor in de politiek.
Hoe het ook moge zijn, wat er ook uit de bus moge komen en welk akkoord uiteindelijk ook gevonden zal worden tussen het Parlement en de Raad, één ding is zeker: er zal een stap vooruit worden gezet ten opzichte van vroeger.
In de nieuwe regeling is immers sprake van de bouw van haveninstallaties voor afvalbeheer. Mijns inziens zal deze richtlijn dan ook een belangrijke bijdrage zijn aan de vermindering van de zeevervuiling.
Uit het debat is echter al gebleken dat er een omstreden kwestie is.
Er zijn twee verschillende systemen: een systeem in de Noordzee, het No Special Fee System, en een ander systeem in de andere havens, waar de schepen voor de havendiensten moeten betalen, al naar gelang het gebruik dat zij daarvan maken.
Ik heb het volste begrip voor de collega's die zich bezorgd maken over het op zee storten van afval door gewetenloze scheepskapiteins, die op die manier de kosten willen ontduiken. De medaille heeft echter ook een keerzijde en dat is de concurrentiekracht.
De havens in de mediterrane landen - in bijvoorbeeld mijn land, Griekenland - zullen enorme problemen krijgen met hun mededingingsvermogen jegens de buurhavens in niet-communautaire landen. Niets zal immers de scheepskapiteins die door de Middellandse Zee varen, beletten havens in Turkije of Noord-Afrikaanse landen aan te doen om aan het hoge, niet op het gebruik van haveninstallaties gebaseerde havengeld in communautaire havens te ontkomen.
Wij zetten nu dus een stap vooruit.
Laten wij ervoor zorgen dat wij deze stap vast kunnen houden. Dit betekent dat het kostenpercentage zal worden vastgesteld van de hand van een aantal objectieve maatstaven.
Afgezien van het feit dat zich hier ook een subsidiariteitsprobleem stelt, zal een geforceerde harmonisatie van de verschillende systemen mijns inziens niet de gewenste resultaten opleveren. Ook het nieuwe systeem zal niet waterdicht zijn en worden omzeild, met alle nadelige gevolgen van dien voor het milieu.
Mijnheer de Voorzitter, elke dag worden er door schepen vijf miljoen stuks vast afval overboord gezet.
Deze rommel die op zee ronddrijft en uiteindelijk terechtkomt op de stranden, brengt het milieu en de zeeflora en -fauna ernstige schade toe.
Het gevolg is dat er ieder jaar een miljoen vogels en honderdduizend zeezoogdieren en zeeschildpadden sterven.
Het MARPOL-Verdrag heeft tot doel vervuiling door schepen te voorkomen, maar om naleving van het verdrag te garanderen is wetgeving nodig.
Daarom is deze richtlijn zo belangrijk en daarom ben ik zo blij met de wetenschap dat de Raad flink gevorderd is met een gemeenschappelijk standpunt op grond waarvan schepen gedwongen worden om hun afval in havenontvangstvoorzieningen te lozen.
Ik ben ook vol lof over het werk van de rapporteur, wiens inspanningen een afspiegeling vormen van de sterke wens binnen onze commissie om dit specifieke probleem bij de hoorns te vatten, en van het sterke verlangen onder de afgevaardigden van alle partijen om deze voor het milieu zo rampzalige praktijk een halt toe te roepen.
Ik ben met name erg blij met zijn onvoorwaardelijke steun aan het voorstel dat gericht is op een betere preventie van vervuiling en op het voorkomen van oneerlijke concurrentie. Daarin komt een bepaling voor op grond waarvan milieueisen van toepassing zijn op alle schepen, ongeacht de vlag waaronder zij varen en in alle havens van de Gemeenschap adequate afvalontvangstvoorzieningen beschikbaar moeten zijn.
Er is echter een gebied waarop de Britse Labour-leden met de rapporteur van mening verschillen, en dat is de manier waarop het beginsel ''de vervuiler betaalt'' moet worden toegepast.
Dit is een beginsel waarmee wij het van harte eens zijn, maar volgens ons kan het doeltreffender worden nageleefd als de lidstaten de bevoegdheid blijven houden voor een eigen, aan hun eigen omstandigheden aangepast heffingssysteem.
Een voorbeeld van een goed functionerend systeem is het in het Verenigd Koninkrijk gebruikte stelsel. Telkens als een schip gebruik maakt van de afvalvoorzieningen, betaalt het aan de instantie die het afval inzamelt.
De haven komt er niet bij aan te pas. Het systeem is gebaseerd op een consensus die tot stand is gekomen met medewerking van alle partijen, met inbegrip van de havens en van milieugroeperingen als de RSPB en het World Wildlife Fund.
Wij delen echter de bezorgdheid van de rapporteur en wij zijn, net als hij, van mening dat de vervuiling van de zee nooit in de hand gewerkt mag worden door verschillen in heffingssystemen.
Daarom steunen wij het voorstel van de Raad voor een aanscherping van de herzieningsclausule, zodat regelmatig controle wordt verricht op de impact van de richtlijn.
Mijnheer de Voorzitter, het is onwaarschijnlijk dat iemand die de milieugevolgen van de ramp met de Erika heeft gezien, tegen een verslag zal stemmen dat als doel heeft het probleem van de olieresiduen van schepen aan te pakken.
Het gaat hier om een buitengewoon belangrijk verslag.
Ik wil hier nog eens benadrukken dat er niet in de eerste plaats gebrek is aan wetgeving.
Alle EU-landen hebben het zogenaamde MARPOL-Verdrag ondertekend, en de Oostzee-landen hebben bovendien het Verdrag van Helsinki ondertekend.
Beide verdragen hebben tot doel lozingen in zee te voorkomen.
Het gaat er op dit moment vooral om dat de ontvangstvoorzieningen toegankelijker worden en het gebruik ervan wordt gestimuleerd.
Elk jaar lozen zeer veel schepen olie in de Oostzee, in sterk uiteenlopende hoeveelheden.
Alleen al in het Zweedse deel van de Oostzee gaat het om honderden gevallen per jaar.
De Oostzee is uit milieuoogpunt ook aanzienlijk gevoeliger dan vele andere zeeën.
Vanuit dit perspectief zien wij het onderhavige voorstel als het begin van een oplossing, waarbij uiteindelijk alle landen rond de Oostzee betrokken zullen zijn, inclusief de kandidaat-landen Polen, Estland, Letland en Litouwen.
Al deze landen hebben volgens mij alleen maar te winnen bij grensoverschrijdende samenwerking.
Wij kunnen de Europese milieuproblemen nooit als afzonderlijke landen oplossen.
Tenslotte wil ik nog het volgende zeggen tegen degenen die om economische redenen nog steeds twijfelen: bedenk eens hoeveel kosten er zijn verbonden aan het alternatief, het opruimen van de olie in onze zeeën!
Er komt een tijd dat de milieuregels ons daartoe zullen dwingen.
Dan zullen wij dankbaar zijn als wij al het mogelijke gedaan hebben om olielozingen te voorkomen.
Mijnheer de Voorzitter, in de eerste plaats denk ik niet dat ook maar iemand de noodzaak van een richtlijn over dit onderwerp in twijfel trekt. Het is niet alleen voor Europa een groot probleem, maar voor alle zeeën ter wereld.
Snelle en doeltreffende maatregelen zijn dan ook noodzakelijk.
Ik wil duidelijk stellen dat sommige principes universeel zijn en dat wij deze dan ook volledig onderschrijven.
Ten eerste dienen alle havens over de nodige faciliteiten voor scheepsafval te beschikken.
Ten tweede spreekt het voor zich dat de vervuiler betaalt.
Er kunnen zich uiteraard verschillen voordoen wat betreft de uitzonderingen, al naar gelang het type of de grootte van het schip.
Het mag echter niet zo zijn dat milieumaatregelen ter bescherming van de kustlijn of de zee uiteindelijk tot concurrentievervalsing tussen de verschillende havens leiden.
Op dit punt moeten dan ook afdoende maatregelen worden getroffen. Als wij niet tot een goede oplossing in staat zijn, zal deze richtlijn tot mislukken gedoemd zijn.
Het enige resultaat ervan is dan dat sommige havens voordeel behalen ten koste van andere. Door mooie milieupraat wordt zo de concurrentiestrijd tussen havens verdoezeld.
Het zou bijvoorbeeld logisch zijn het beginsel van één tarief voor alle Europese havens in te voeren, een tarief dat overal precies hetzelfde is en dat geen enkele vorm van concurrentievervalsing tot gevolg heeft. Ook andere maatregelen zijn denkbaar.
Elk besluit dat lidstaten bijvoorbeeld de mogelijkheid geeft subsidies aan de verschillende havens te verstrekken, zal uiteindelijk tot concurrentievervalsing leiden en dus ondoelmatig blijken.
Mijnheer de Voorzitter, ik deel uw voorliefde voor de zee en voor de duik- en zeilsport. Ik denk dat de aanwezigen hier zich ernstig bezighouden met de vraag hoe wij de huidige en toekomstige generaties schoon zeewater kunnen waarborgen.
Ik denk dat de onderhavige ontwerpwetgevingsresolutie een flinke stap vooruit is.
Ik feliciteer de rapporteur, de heer Bouwman, en heel de Commissie regionaal beleid, vervoer en toerisme voor het nauwkeurige werk dat zij in het kader van dit initiatief hebben verricht.
U weet dat de Commissie zich grote zorgen maakt over de vervuiling van de zee. Ik hoop u binnenkort een eerste pakket maatregelen te kunnen doen toekomen voor een betere veiligheidsinspectie op olietankers.
Misschien dat wij na de laatste ramp met de olietanker "Erika" beter in staat zijn om met zijn allen uitvoering aan die maatregelen te geven. Bepaalde belangen zullen er zeker door worden geschaad, maar na een dergelijke ramp kunnen wij dit wellicht beter accepteren.
Hoewel ongelukken de oorzaak van grote problemen en grote rampen kunnen zijn, komen de meeste lozingen niet uit ongelukken voort, maar uit het normaal operationeel handelen van sommige schepen. Dit is natuurlijk volstrekt onaanvaardbaar.
In de met de onderhavige richtlijn beoogde regelgeving is sprake van een aantal problemen met de afgifte van afval in de havens.
Alle Europese havens zijn verplicht om adequate ontvangstvoorzieningen voor scheepsafval te bieden, en een goed gepland afvalbeheer te garanderen. Een en ander wordt door de autoriteiten van de lidstaten gecontroleerd.
Aan de andere kant zijn de schepen verplicht al hun afval in de haven af te geven, tenzij zij over voldoende opslagcapaciteit beschikken en hun afval ook in een volgende haven kunnen afleveren.
Tevens zijn de schepen verplicht vooraf te melden dat zij scheepsafval willen afleveren. Zij moeten ook bijdragen in de kosten van de ontvangstvoorzieningen in de havens.
Dit is het heikele punt.
Zoals verschillende sprekers al hebben opgemerkt, is dit het punt waarover het Parlement en de Commissie ernstig van mening verschillen.
Geachte afgevaardigden, ik verzoek u om op dit punt het eerste voorstel goed te keuren, mede gezien het feit dat wij in de Commissie amendement 16 - de andere amendementen komen hierna aan bod - van de heer Sterckx zullen steunen.
Het is waar dat niet precies wordt aangegeven welk percentage de binnenkomende schepen in rekening moet worden gebracht.
Ook staan wij de lidstaten enige flexibiliteit toe. Theoretisch is de genoemde 0,01% echter een bijdrage, zij het niet noodzakelijkerwijs een substantiële.
Misschien zouden wij het woord "substantieel" in de tekst moeten opnemen in plaats van een concreet percentage.
Ik ben voor een dergelijke oplossing zoals vermeld in amendement 16 van de heer Sterckx. Dan kunnen wij zo nodig altijd nog een vast percentage invoeren, als wij zien dat de lidstaten de kosten niet doorberekenen en als de geboden flexibiliteit uitdraait op uitholling van de richtlijn.
In eerste instantie kies ik voor deze stap voorwaarts, dat wil zeggen ik ben voor een flexibel systeem dat zo nodig kan worden gewijzigd.
Los van het voorgaande moet ik opmerken dat wij de gedane voorstellen heel positief vinden en dat wij deze in de richtlijn kunnen opnemen. Hooguit zou de redactie hier en daar wat gewijzigd moeten worden, teneinde de samenhang met de geldende internationale en communautaire verdragen, alsook met de rest van de richtlijn te waarborgen.
Het gaat hier om de amendementen 1, 2, 3, 4, 7, 8, 9, 10, 11, 12, 13, 14 en 15, oftewel om vrijwel alle amendementen. Het amendement dat wij echt niet kunnen overnemen is amendement 6.
De redenen hiervoor heb ik u al toegelicht.
Ik zou hier nog verder op kunnen ingaan, maar het belangrijkste is eigenlijk gezegd.
Wij streven allemaal hetzelfde doel na.
Wij verschillen alleen in de manier waarop wij dat doel het beste kunnen bereiken.
Ik verzoek u nogmaals de pragmatischer aanpak te steunen, aangevuld met amendement 16 van de heer Sterckx, dat ons voldoende waarborgen verschaft.
In dit verband stel ik voor om "een percentage" eventueel te vervangen door het woord "substantieel", zodat wij het niet meer over 1%, 5% of 10% hebben, maar over een substantieel bedrag.
Hartelijk dank, mijnheer de Voorzitter, en nogmaals mijn dank aan het adres van de rapporteur en de rest van de parlementaire commissie.
Dank u wel, mevrouw de vice-voorzitter!
Het debat is gesloten.
De stemming vindt morgen om 12.00 uur plaats.
Technische controle langs de weg van bedrijfsvoertuigen
Aan de orde is de aanbeveling voor de tweede lezing (A5-0040/2000) van de heer Piecyk namens de Commissie regionaal beleid, vervoer en toerisme betreffende het gemeenschappelijk standpunt, door Raad vastgesteld met het oog op de aanneming van de richtlijn van het Europees Parlement en de Raad betreffende de technische controle langs de weg van bedrijfsvoertuigen die in de Gemeenschap deelnemen aan het verkeer (11287/1/1999 - C5-0343/1999 - 1998/0097(COD)).
Mijnheer de Voorzitter, mevrouw de commissaris, eens komt het moment dat men......helaas, ze luistert niet naar mij. Dat hoort toch eigenlijk niet!
Een goede commissaris moet luisteren!
Kunt u dit van mijn spreektijd aftrekken?
Mevrouw de commissaris, eigenlijk heb ik slechts een kleine tip voor u, voor dit verslag, maar ook voor het vorige.
Eens komt het moment dat je een keuze moet maken, want de bemiddelingsprocedure volgens het Verdrag van Amsterdam is een hoogstaand goed.
Natuurlijk is het Parlement altijd blij als de Commissie zich als onze partner in de strijd ziet, en niet persé bevelen opvolgt, bevelen die de Raad trouwens nog helemaal niet heeft gegeven.
Ik geloof ook dat het in dit geval niet nodig is.
Mijn tweede opmerking gaat eigenlijk over dit verslag.
De Voorzitter heeft een bijzonder ingewikkelde titel voorgelezen.
Mijnheer de Voorzitter, als u het goed vindt, noem ik dit gewoon "controle op vrachtwagens" . Dat begrijpen de burgers van Regensburg tot Lübeck, en misschien is dat ook een aanmoediging voor de Commissie om de titels wat korter te houden.
Wat wij ook voor de verkeersveiligheid doen, het is nooit genoeg.
Daarover zijn we het met elkaar eens.
Deze rechtlijn over de controle op vrachtwagens is niet meer en niet minder dan een bijdrage daartoe.
Het aantal doden en gewonden in het verkeer vertoont een licht neergaande trend.
Desondanks zien we bij ongevallen met vrachtwagens dat de trend juist naar boven gaat, zowel wat het aantal gewonden, als ook het aantal doden betreft.
De oorzaken zijn nu eenmaal vaak technische gebreken.
Daar mogen we ons niet bij neerleggen.
Een vrachtwagen haalt tenslotte ongeveer 150.000 kilometer per jaar.
Vergeleken met een personenwagen voor particulier gebruik is dat onvoorstelbaar veel.
Daarom moeten we zorgen voor een maximale technische veiligheid van het verkeer op de weg, voor milieubescherming en zeker ook voor eerlijke concurrentie.
Een technisch slecht onderhouden vrachtwagenpark mag natuurlijk nooit een concurrentievoordeel opleveren, en omgekeerd mogen we nooit een transportondernemer bestraffen omdat hij zijn vrachtwagens technisch optimaal onderhoudt.
De mens is blijkbaar ook in Europa niet zo edel dat hij geen controle nodig heeft.
In deze richtlijn proberen we dit probleem aan te pakken met een uit etappes bestaande controleprocedure, die er zelfs toe kan leiden dat het voertuig van de weg wordt gehaald.
Het Parlement, de Raad en de Commissie zijn het vrijwel met elkaar eens geworden, op één punt na: de sancties.
De Raad heeft in zijn gemeenschappelijk standpunt geen regeling genoemd.
Dat is natuurlijk onzin, want als ik controles verricht moet ik in geval van twijfel ook sancties als stok achter de deur hebben.
De Raad heeft gezegd dat de formulering misschien niet klopt, dat het om sancties tegen de lidstaten zou gaan.
Het gaat natuurlijk om sancties tegen de vervoersbedrijven, tegen de eigenaars van de vrachtwagens, tegen de chauffeurs.
Daarom heb ik, na overleg in onze commissie, amendement 2 ingediend, waarin wordt voorgesteld het woord "harmonisatie" te schrappen.
We weten namelijk dat de Raad ons een beetje tegemoet komt als wij de Raad een beetje tegemoet kunnen komen. Deze richtlijn is tenslotte een stap in de juiste richting.
Desondanks - en laat dit de Raad duidelijk zijn - zou het natuurlijk goed zijn indien de lidstaten het in de Raad vroeg of laat met elkaar eens zouden kunnen worden over een gezamenlijke aanpak van dergelijke controles en mogelijke sancties. Het zou toch onzinnig zijn als op bepaalde overtredingen in Finland bijna een gevangenisstraf staat, terwijl je er in een zuidelijk land met een lage boete vanaf komt.
Dat zou zinloos zijn.
Dat is ook geen Europese aanpak.
Daarom zou ik over de procedure nog het volgende willen zeggen: amendement 3 vervangt amendement 2, dat door de commissie was goedgekeurd.
Daar moeten we morgen dus eerst over stemmen.
Ik hoop dat dit wordt doorgegeven aan de Voorzitter die morgen de stemming moet leiden.
Dan krijgen we geen problemen met de procedure.
We moeten dus eerst over amendement 3 stemmen.
Dat zou dan in de plaats van amendement 2 komen.
Dat is in de commissie zo afgesproken, en zo kunnen we snel een regeling vinden, zonder dat er een tijdrovende bemiddelingprocedure moet worden gevolgd voor deze oplossing, die toch zo zinvol is.
Mijnheer de Voorzitter, alles is al gezegd.
Ik wil alleen nog proberen een brug te bouwen voor de vice-voorzitter, opdat ze amendement 3, dat amendement 2 vervangt, alsnog kan overnemen.
Ik hoor in deze zaal bepaalde leden wel eens zeggen: het is toch goed dat de frequentie van de controles langs de weg en de sancties overal dezelfde zijn.
Als dan echter de woorden "harmonisatie van de sancties" vallen, krimpen deze dames en heren plotseling ineen, links en rechts, vooraan en achteraan in de zaal.
Daarom vind ik amendement 3 van de rapporteur, de heer Piecyk, uitstekend.
Hij heeft het woord harmonisatie bewust vermeden.
Hij heeft echter wel gezegd waar het op staat.
Hij heeft gezegd dat het onaanvaardbaar is dat het gebruik van een bedrijfsvoertuig, van bijvoorbeeld een bus met passagiers waarbij de veiligheidsvoorschriften niet worden gerespecteerd - wat een gevaar voor de gezondheid en voor het leven oplevert - in het ene land als een onschuldig vergrijp wordt beschouwd, en in het andere land zwaar wordt bestraft.
Een dergelijke straf is natuurlijk wel nodig, gezien de gevaren voor de passagiers of ook de andere personen in het verkeer.
Daarom luidt de vraag hier niet: zijn we voor een subsidiaire of voor een gecentraliseerde aanpak?
De vraag luidt: is het niet onaanvaardbaar dat we weliswaar allen hetzelfde doel van verkeersveiligheidverbetering voor ogen hebben, maar bepaalde regeringen zeggen dat voor hen bepaalde overtredingen net zo ernstig zijn als het betreden van het gras en andere regeringen daarentegen die correct inschatten?
Het eerste principe moet zijn, mevrouw de vice-voorzitter, dat we allemaal dezelfde prioriteit geven aan de verbetering van de verkeersveiligheid.
Het tweede argument is dat we de concurrentie in de Gemeenschap niet mogen vervalsen.
Er zijn wel degelijk voorbeelden van landen die de vrachtwagens van andere lidstaten heel scherp controleren, strenge boetes opleggen, en ze zelfs van de weg halen, maar er zijn ook landen die geen onderscheid maken.
Dat is het eigenlijke verschil tussen de houding van het Parlement en het gemeenschappelijk standpunt van de Raad.
Wij vinden wel degelijk dat de lidstaten moeten proberen hun boetes, die een nationale bevoegdheid blijven, aan die van andere lidstaten aan te passen.
De vraag is daarbij: hoe groot is het gevaar voor het verkeer, hoe kan ik zorgen voor gelijke concurrentievoorwaarden binnen de Gemeenschap en op de interne markt?
Daarom zou u, mevrouw de vice-voorzitter, mijn avond - die toch al niet stuk kan na de verkiezingsoverwinning van een bepaalde partij in een groot land - nog mooier kunnen maken als u amendement 3 van de rapporteur over kon nemen!
Allereerst wil ik de rapporteur dank zeggen voor de manier waarop hij dit zeer belangrijke dossier heeft samengesteld. Ook dank ik de commissaris en de Commissie voor het indienen van dit voorstel.
Wij weten allen heel goed dat het Portugees voorzitterschap terecht het probleem van de verkeersveiligheid in de EU, de assepoester, als een hoge prioriteit beschouwt.
Ik weet dat u bekend bent met de cijfers, maar ik wil hier nogmaals benadrukken dat er elk jaar 43.000 burgers in het verkeer sterven.
Dat staat gelijk aan een middelgrote stad die elk jaar van de aardbodem wordt weggevaagd.
We zijn het dan ook van harte eens met dit initiatief, dat wij zien als een manier om in ieder geval de zware vrachtwagens zo veilig mogelijk te maken en ervoor te zorgen dat ze aan de communautaire wetgeving voldoen.
Het vrachtverkeer op de EU-wegen neemt toe, zowel in aantal als in omvang, en volgens ons zijn er drie redenen waarom dit voorstel zo belangrijk is.
Allereerst is er het veiligheidsaspect dat al eerder aan de orde is geweest.
Ten tweede is er de eerlijke concurrentie waarover mijn collega de heer Jarzembowski al heeft gesproken. Iedereen moet gelijke kansen hebben in de Gemeenschap.
Ten derde zijn er de positieve effecten op het milieu dankzij de mogelijkheid van het gebruik van stillere, minder vervuilende voertuigen.
Er moeten overal in de EU willekeurige controles worden gehouden, zoveel is duidelijk. In mijn eigen land, het Verenigd Koninkrijk, wordt een dergelijk systeem reeds met zeer goede resultaten toegepast.
Het voorstel betekent onvermijdelijk slecht nieuws voor de gebruikers die het niet zo nauw nemen met de regels, maar hoewel het slecht nieuws is voor dit soort beunhazen, is het goed nieuws voor alle andere weggebruikers, met name de grote meerderheid van chauffeurs, eigenaars en gebruikers van vrachtwagens die wel zorgvuldig omgaan met de kwaliteit en veiligheid van hun voertuigen en de geldende milieunormen.
Ik ben het van harte eens met dit initiatief en ik hoop dan ook dat het zo snel mogelijk in werking kan treden.
Mijnheer de Voorzitter, mevrouw de commissaris, de herziening van de richtlijn betreffende de jaarlijkse keuring van bedrijfsvoertuigen is een urgente en belangrijke zaak.
Ook de rapporteur is hierbij uiteindelijk tot een zeer goed standpunt gekomen.
Jaarlijks worden er met bedrijfsvoertuigen zeer veel kilometers afgelegd en hun staat kan niet alleen met jaarlijkse keuringen doeltreffend worden gecontroleerd.
Onaangekondigde controles langs de weg zijn ook noodzakelijk, omdat men uit derde landen vaak met in slechte staat verkerende zware voertuigen de Europese Unie binnenrijdt, wat een ernstig veiligheidsrisico met zich meebrengt.
De herziening van de richtlijn vergroot de verkeersveiligheid aanzienlijk als de voorschriften correct worden nageleefd en als overtredingen sancties tot gevolg hebben die doeltreffend, evenredig en afschrikwekkend zijn.
De doeltreffendheid van de richtlijn wordt beter als de lidstaten over de harmonisatie van de sancties kunnen onderhandelen.
Dit mag een snelle uitvoering van de richtlijn echter niet in de weg staan.
Een recent voorbeeld uit Finland geldt als argument voor een snelle herziening van de richtlijn.
De politie en de keuringsdienst controleerden bij steekproeven in Oost-Finland zeer recentelijk 62 zware voertuigen.
Hiervan kregen 33 een bekeuring en 16 een waarschuwing.
Drie voertuigen mochten helemaal niet meer verder rijden.
Slechts 13 voertuigen bevonden zich in een volledig acceptabele staat.
Van de voertuigen die zich in een slechte staat bevonden, kwam een aanzienlijk deel uit derde landen.
Het ergste geval was een Poolse vrachtwagen waarvan de remmen van de trekker geheel ontbraken, de bevestiging van de vracht gebrekkig was en de remmen van de trailer ernstig lekten.
Iedereen kan zich indenken welk veiligheidsrisico zo'n vrachtwagen is op besneeuwde en ijzige wegen.
Onze fractie steunt amendement 3 en hoopt op een snelle uitvoering van de richtlijn.
Mijnheer de Voorzitter, mevrouw de commissaris, er zijn vele mooie woorden over deze richtlijn gezegd en dank aan de heer Piecyk, maar omdat er wat ontwikkelingen tussentijds zijn, wil ik er nog wat aan toevoegen.
Ik heb recentelijk, nadat de richtlijn was besproken in de Commissie, vragen gesteld aan mevrouw de commissaris inzake het feit dat chauffeurs van buiten de EU rijden in de EU en gebruik maken van de manier waarop mensen gecontroleerd worden, chauffeurs dan met name, tijdens de inspecties van technische aard van auto's.
Wat er in principe gebeurt is het volgende: chauffeurs die geen tewerkstellingsvergunning hebben in een lidstaat van de Europese Unie, die geen arbeidsverhouding hebben in het land buiten de EU maken gebruik maken van de situatie dat zij rijden in een wagen die geregistreerd is in een bepaald land en vervolgens alle controles keurig doorkomen, maar dan wel buiten het land waar zij geregistreerd zijn en hun werkzaamheden verrichten.
In die landen wordt nu net niet gecontroleerd op de tewerkstellingsvergunning en op eventuele arbeidsverhoudingen.
Ik zou dus met andere woorden ervoor willen pleiten dit niet direct in de richtlijn op te nemen maar om in ieder geval gebruik te maken van de marges van de richtlijn om bij de oplossing van dat probleem deze kant ook eens uit te zoeken.
Mijnheer de Voorzitter, mevrouw de vice-voorzitter, dames en heren, de verkeersveiligheid is voor ons allen een hartenwens.
Het aantal voertuigen op de weg wordt in Europa als maar groter. Daarom pleit ik voor een optimale technische verkeersveiligheid van de voertuigen, waarbij we natuurlijk ook rekening moeten houden met het milieu.
Ik wil er echter met alle nadruk op wijzen dat deze richtlijn niet slechts met de mond beleden mag worden. De lidstaten moeten deze richtlijn ook omzetten, met de nodige sancties voor de overtreders.
Ook de beste richtlijn zal in de praktijk geen zoden aan de dijk zetten als er geen sancties worden opgelegd aan degenen die zich niet aan de regels houden.
Daarom steun ik de amendementen waarmee wordt voorzien in bestraffing van de schuldigen. Wie een voertuig gebruikt dat in principe risico's met zich meebrengt en een potentieel gevaar betekent voor de mens, moet zorgvuldig en volgens de regels worden vervolgd.
We moeten in ieder geval verhinderen dat lichtzinnig met deze regels wordt omgegaan, vooral ook omdat dit een richtlijn is voor zware bedrijfsvoertuigen die niet alleen goederen, maar ook personen vervoeren.
We zijn allemaal telkens weer zwaar geschokt als er ernstige ongevallen gebeuren ten gevolge van technische gebreken.
Daarom ben ik blij dat het verslag op zich onomstreden is, en het Parlement eens te meer de stuwende kracht achter de discussie over de verkeersveiligheid in Europa blijkt te zijn.
Ik ben iedereen dankbaar die zich in de parlementaire commissie, in de Commissie of in de Raad enthousiast met dit onderwerp bezig houdt.
Mijnheer de Voorzitter, commissaris de Palacio, het is de bedoeling dat het al uit 1998 daterende voorstel van de Commissie de richtlijn betreffende de jaarlijkse keuringen van bedrijfsvoertuigen gaat vervangen.
In het voorstel wordt gepleit voor het invoeren van onaangekondigde controles, want auto's moeten immers ook tussen de jaarlijkse keuringen in goede staat verkeren.
Deze onaangekondigde controles kunnen aan de kant van de weg, in havens of op terreinen waar vrachtwagens geparkeerd staan plaatsvinden.
Er is dus sprake van het vergroten van de verkeersveiligheid in de Europese Unie, wat zeer belangrijk is.
De schade die wordt veroorzaakt door vrachtwagens die bij een verkeersongeluk betrokken zijn, is meestal aanzienlijk en de staat waarin auto's verkeren verschilt enorm in de verschillende gebieden in Europa, zodat een Europese wetgeving en de onvoorwaardelijke eerbiediging ervan in het belang is van iedereen die zich op de weg begeeft.
Een grote reden tot zorg in de Europese Unie zijn de vrachtwagens uit Oost-Europa die in een slechte staat verkeren en die met harde hand moeten worden aangepakt.
Aangezien ik zelf uit Oost-Karelië kom, weet ik dat het al goed is als in een van de beide lampen licht brandt en als de helft van de wielen van remmen is voorzien.
Het gemeenschappelijk standpunt van de Raad vergroot de verkeersveiligheid aanzienlijk en de richtlijn moet dan ook zo snel mogelijk van kracht worden.
Bij het uitvoeren van de sancties moet men echter in acht nemen dat de sanctie in geen geval gericht mag zijn tegen een lidstaat, maar alleen tegen een chauffeur of ondernemer.
Voorlichting is een goede zaak, maar helaas zijn alleen harde sancties doeltreffend tegen huichelaars in het verkeer.
Verkeersveiligheid is een ernstige zaak.
Ik herinner mij een tragisch ongeval in Helsinki van enkele weken geleden waarbij een wiel dat van een vrachtwagen was losgeschoten een klein kind doodde.
Als het om mensenlevens gaat, kan onze verantwoordelijkheid nooit groot genoeg zijn.
Mijnheer de Voorzitter, geachte afgevaardigden, wederom bedank ik rapporteur Piecyk en de desbetreffende parlementaire commissie voor het door hen verrichte werk. De rapporteur heeft natuurlijk volkomen gelijk als hij opmerkt dat de titel erg lang is.
Veel makkelijker is het om het over de inspectie van vrachtwagens te hebben, want daar gaat het tenslotte om.
Misschien moet iedereen er aan denken om - voor ons eigen gemak en voor een beter begrip bij de burgers - in voorkomende gevallen behalve de technische titel ook de kortere titel tussen haakjes te noemen. Ik zal deze kwestie aan de diensten voorleggen en bekijken wat wij hier voor de toekomst aan kunnen doen.
In het voorstel gaat het duidelijk om het keuren van bedrijfsvoertuigen langs de weg.
Dat kunnen zowel personen- als goederenwagens zijn. Het voorstel is erop gericht de verkeersveiligheid en de milieubescherming in het vervoer over de weg in de Gemeenschap te verhogen.
Het is duidelijk de bedoeling dat wij over een instrument beschikken waarmee de staat van onderhoud kan worden gecontroleerd van bedrijfsvoertuigen die in de Gemeenschap deelnemen aan het verkeer. Dit moet ondernemers ervan weerhouden om voertuigen in een gebrekkige staat van onderhoud de weg op te sturen en zo concurrentievoordeel te behalen.
Het voorstel verplicht de lidstaten de jaarlijkse keuring voor het besturen van voertuigen uit te breiden met onaangekondigde controles, naar gelang het aantal bedrijfsvoertuigen dat jaarlijks van hun wegennet gebruik maakt.
Deze controles kunnen plaatsvinden langs de weg, in havens of op andere plaatsen waar voertuigen parkeren. Wat de voertuigen voor het openbaar vervoer betreft, zullen de controles veelal in de garages van de busondernemingen plaatsvinden.
Door verschillende lidstaten wordt dit type controles, de zogenoemde "controles langs de weg", reeds uitgevoerd op de wijze als in de richtlijn is voorzien, dat wil zeggen enigszins onaangekondigd.
Misschien is dat inderdaad de beste manier om de staat van onderhoud te controleren van de voertuigen die van ons wegennet gebruik maken.
De Commissie is zich bewust van de vrees die bij het Parlement leeft, dat dit voorstel discriminatie van particuliere vervoerders, van vrachtwagens uit bepaalde landen of zelfs van bepaalde merken wagens in de hand kan werken. Ook is het de Commissie bekend dat de belangrijkste aanbeveling van uw rapporteur is de sancties te harmoniseren die de lidstaten aan de ondernemers opleggen.
Wij weten dat dit een fundamentele voorwaarde moet zijn voor de toepassing van de richtlijn.
Wij delen uw bekommernis, maar vinden amendement 2 te drastisch. Wij stemmen wel in met amendement 3, dat de door ons allen gewenste geest verwoordt en tegelijkertijd voldoende flexibiliteit biedt.
Ook nemen wij amendement 1 over. Ik verwijs naar een opmerking van de heer Bouwman.
Wij zijn inderdaad enorm verontrust over het feit dat er voertuigen over de Europese wegen rijden met chauffeurs van buiten de Europese Unie, heel in het bijzonder uit kandidaat-landen, die geen arbeidsvergunning hebben in een lidstaat van de Europese Unie overeenkomstig de communautaire wetgeving. Die chauffeurs voldoen enkel aan de regels van die landen buiten de Europese Unie - vaak kandidaat-landen - of voldoen zelfs daar niet aan omdat er in die landen niet wordt gecontroleerd.
Ik heb alle ministers van Vervoer van de vijftien lidstaten een brief geschreven om een debat over deze kwestie uit te lokken.
Ook heb ik hen verzocht mij mede te delen hoe de situatie in hun land met betrekking tot dit soort gevallen is. Tenslotte heb ik hen gevraagd wat voor voorstellen zij hebben ter oplossing van dit probleem, dat ons zeer verontrust en kwalijke gevolgen kan hebben voor de verkeersveiligheid en voor eerlijke concurrentie.
Beide zaken zijn voor de Commissie erg belangrijk.
Ik hoop dat deze onderwerpen eind deze maand in de Vervoersraad aan de orde zullen komen, evenals alle zaken die de verkeersveiligheid in het algemeen betreffen, zoals de heer Watts heeft opgemerkt. Het Portugees voorzitterschap heeft dit immers tot een van zijn prioriteiten uitgeroepen.
Ondanks het feit dat er de laatste jaren grote vooruitgang is geboekt, ben ik van mening dat wij er nog lang niet zijn. 42.000 à 43.000 Europese burgers komen bij verkeersongelukken om het leven en dat aantal is te hoog.
Er moet nog veel gebeuren.
Wat betreft het verschijnsel van chauffeurs uit landen buiten de Europese Unie, hoop ik eind deze maand met een antwoord te kunnen komen. In ieder geval wordt deze kwestie ook in de Raad behandeld.
Hier in het Parlement kan ik daar misschien op terugkomen bij gelegenheid van een vraag of een initiatief voor een debat in de plenaire vergadering of in de parlementaire commissie. Zo niet, hoop ik u binnenkort in ieder geval een concreet voorstel te kunnen voorleggen, waarmee wij dit soort misstanden op een doeltreffende en reële manier kunnen bestrijden.
Ik spreek nogmaals mijn dank uit voor het uitstekende werk van de rapporteur en van heel de parlementaire commissie.
Het debat is gesloten.
De stemming vindt morgen om 12.00 uur plaats.
Sluiting van de zitting
De zitting 1999-2000 is gesloten.
(De vergadering wordt om 22.41 uur gesloten)
Opening van de zitting
Ik verklaar de zitting 2000-2001 van het Europees Parlement te zijn geopend.
Agenda
Mijnheer de Voorzitter, onder punt twee op de agenda van vanmorgen staat de aanbeveling voor de tweede lezing betreffende cacao- en chocoladeproducten, waarvoor ik rapporteur ben.
Ik heb gisteren volkomen bij toeval om 20.30 uur vernomen dat deze aanbeveling vandaag om 12.00 uur in stemming wordt gebracht, terwijl het voor zover ik weet de bedoeling was morgen om 12.00 uur daarover te stemmen.
Dit was een volslagen verrassing voor mij en ik heb nog niet eens de kans gehad de stemlijst op te stellen en te kijken of er hoofdelijke stemmingen zijn.
U weet net zo goed als ik dat dit een nogal controversieel onderwerp is dat veel aandacht in de pers krijgt.
Ik ben al tien jaar lid van dit Parlement en als rapporteur altijd op voorhand ingelicht over eventuele veranderingen in de volgorde van de stemmingen.
Ik wil graag dat de stemming morgen plaatsvindt.
Dat zou mij goed uitkomen, en ik geloof niet dat iemand daar verder nadeel van zou ondervinden. De stemming zal echt niet lang duren.
Mijnheer de Voorzitter, wij hebben er niets op tegen dat de stemming wordt verschoven.
Ik vind echter wel dat dan ook de andere stemmingen, en met name de stemming over de Top van Lissabon, naar morgen moeten worden verschoven.
Als aan deze voorwaarde wordt voldaan, stemmen wij in met de verschuiving.
De bevoegde diensten delen mij mede dat wij morgen een vrije lange lijst met stemmingen hebben.
Voorzitter, ook ik ben, evenals de heer Lannoye, gisterenavond laat geconfronteerd met het feit dat de stemming over mijn verslag in tweede lezing ook voorzien is voor 12.00 uur.
De fracties hebben mij dringend verzocht om er bij u op aan te dringen de stemming niet te doen plaatsvinden om 12.00 uur maar morgen, omdat de fracties niet in de gelegenheid zijn geweest gesplitste en hoofdelijke stemmingen aan te vragen.
Het was toch een grote verrassing dat de stemming gepland was voor 12.00 uur.
Ook van mijn kant, namens een groot aantal anderen, het verzoek om de stemming morgen te doen plaatsvinden.
Mijnheer Blokland, de ambtenaren van de bevoegde diensten zeggen mij dat uw verslag automatisch morgen in stemming zal worden gebracht.
Ik vraag nu het Parlement of het instemt met verplaatsing van de stemming over het verslag-Lannoye naar morgen.
Als u daarmee instemt, zal het morgen in stemming worden gebracht.
Jaarlijks wetgevend programma (voortzetting)
Aan de orde is de voorzetting van het debat over het jaarlijks wetgevend programma van de Europese Commissie voor het jaar 2000.2
Mijnheer de Voorzitter, mijnheer de voorzitter van de Commissie, dames en heren, als de Europese burgers op zoek gaan naar Europa, zoeken zij vooral in Brussel en dan in de eerste plaats bij de Commissie.
Als lid van het Parlement ben ik daar niet echt gelukkig mee, maar ik zal daar in ieder geval voorlopig nog mee moeten zien te leven.
Dit betekent echter ook dat de Commissie voor een enorme uitdaging staat.
Als u de grote ommekeer teweeg wilt brengen waar u het over had, mijnheer de voorzitter van de Commissie, mag u daar wel eens verdraaid snel mee beginnen.
Omdat u zich van deze verantwoordelijkheid bewust bent, hebt u in uw laatste toespraak in dit Parlement voorgesteld de aandacht sterker toe te spitsen op de hoofdactiviteiten.
Men kan dit ook anders noemen: tenuitvoerlegging en omzetting van het subsidiariteitsbeginsel.
Het mag echter niet de bedoeling zijn dat de Commissie zich op die manier onttrekt aan de taken die zij te gecompliceerd of te moeilijk vindt. Laat dat duidelijk zijn.
Wij moeten eveneens beseffen, mijnheer de voorzitter van de Commissie, dat men nu al met deze criteria aan de slag moet. Wij kunnen niet op een witboek wachten.
Er zit immers nu al zoveel in de pipeline van de Commissie dat misschien vanuit die invalshoek herzien moet worden, terwijl andere taken misschien juist sneller en duidelijker omgezet moeten worden.
Wij, sociaal-democraten, onderscheiden ons van de andere fracties in dit Parlement niet zozeer wanneer het gaat om het aantal taken of voorstellen dat gedaan zou moeten worden, maar bij de richting die deze uit moeten gaan.
Wij willen de internationale rol van Europa duidelijk versterken. Deze moet onomkeerbaar worden.
Tegelijkertijd moet onze concurrentiekracht worden versterkt. Wij moeten Europa socialer maken, een Europa van gelijke kansen scheppen, de veiligheid en levenskwaliteit in Europa verhogen: daar gaat het ons om.
Wij willen Europa echter zeker niet bureaucratischer maken of centraliseren.
Zo stellen wij ons Europa niet voor.
Als u deze kant op gaat zullen wij het helemaal met u eens zijn.
Ik wil nog graag een ander punt naar voren brengen. De Commissie heeft het Parlement een lange lijst met voorstellen voorgelegd.
In al onze wijsheid hebben wij besloten een resolutie op te stellen. Deze is weliswaar niet erg lang, maar behelst wel talrijke voorstellen, en gedeeltelijk ook tegenvoorstellen.
Een uitwisseling van lijsten is echter niet de beste vorm van dialoog.
Daarom moeten wij in de toekomst iets anders verzinnen.
Ik stel voor dat u bij het volgende programma eerst aangeeft op welke fronten succes werd geboekt, en waar het misliep. Dan kunt u ook toelichten in hoeverre u bereikt heeft wat u zich had voorgenomen.
Daarna kunnen wij dan een goede, optimale en constructieve dialoog voeren. Dat lijkt mij veel zinvoller dan hetgeen wij deze week opnieuw doen, en laten wij hopen dat dit de laatste keer is.
Mijnheer de voorzitter van de Commissie, ik wil nog een keer terugkomen op uw uitdrukking "het jaar van de ommekeer".
Het is onze taak de debatten te volgen die in de verschillende landen - en niet alleen in eigen land - over Europa plaatsvinden.
Elke keer moet ik weer met schrik vaststellen dat het ons in dit debat nog niet gelukt is de burgers te overtuigen van de noodzaak van dit Europa en dat het ons al helemaal niet gelukt is duidelijk te maken dat onze enige kans om invloed uit te oefenen op de mondialisering in een sterk Europa is gelegen, een sterk Europa dat niet alles, maar wel alles met een Europese meerwaarde moet regelen.
Het gaat er niet om de mondialisering tegen te houden; dat zal ons toch niet lukken.
Het enige waar het om gaat is dat wij haar vormgeven, rekening houdend met onze waarden, met onze verscheidenheid.
Daarom moeten wij samen zorgen voor een duidelijk betere communicatie, waar u het ook over had.
U werkt momenteel aan communicatiestrategie voor de uitbreiding van de Europese Unie.
De echte ommekeer komt echter pas als wij bij elk afzonderlijk initiatief en bij elke wetsvoorstel, ons samen afvragen hoe wij de burgers kunnen overtuigen van de noodzaak van de regelgeving, en als wij daarbij ook succes boeken.
Als wij er niet in slagen deze betere communicatie tot stand te brengen, zal ons gemeenschappelijke doel, te weten een grotere opkomst bij de volgende Europese verkiezingen, niet haalbaar zijn.
Dat zou jammer zijn niet alleen voor ons als leden van dit Parlement - hoewel wij dan misschien geen leden meer zijn - maar voor heel Europa.
Mijnheer de voorzitter, mijn fractie is blij met het jaarlijkse wetgevingsprogramma, maar wij zijn wel enigszins bezorgd over de procedure.
Als relatief nieuw parlementslid ben ik pas sedert kort betrokken bij deze werkzaamheden en ik was dan ook enigszins verbluft toen ik werd geconfronteerd met al die verschillende ontwerpresoluties.
Elke fractie heeft er een. Dit zijn net boodschappenlijstjes, van verschillende lengten en met telkens andere ingrediënten.
Als ik deze metafoor doortrek en in het Engels zou vertalen, zou ik zeggen dat wij bezig zijn met de toebereiding van een lange en tamelijk onverteerbare maaltijd.
Nu heb ik begrepen dat dit hier de normale gang van zaken is en men gewillig deze lijsten produceert.
Hoewel ik niet bijzonder radicaal of revolutionair ben, lijkt mij toch dat er iets ontbreekt in deze procedure, vooral nu wij Europa en zijn burgers opnieuw met elkaar in verbinding willen brengen en helderheid willen verschaffen over onze activiteiten hier.
Herhaaldelijk is gezegd dat we ons moeten beperken tot de kerntaken en dat we niet moeten streven naar meer, maar naar betere Europese wetgeving.
Dit streven past echter niet zo goed bij deze eindeloze lijsten en daarom hebben wij een ontwerp van één pagina opgesteld met de belangrijkste vraagstukken.
Dit ontwerp is echter niet verwerkt in het compromisvoorstel en daarom zetten wij hier een dikke nota bene bij voor de toekomst. Wij hebben vraagtekens bij deze gang van zaken.
Aangezien dit een zeer belangrijke procedure is in onze wetgevingscyclus, willen wij een voorstel doen dat de Commissie en het Parlement in staat stelt deze procedure op constructieve wijze te volgen. Aan de jaarlijkse redevoering over de stand van zaken in de Unie zou een voorstel van het Parlement moeten worden met de voornaamste politieke prioriteiten.
Dit zou dan voor diepgaande bespreking moeten worden voorgelegd aan de commissies. Dan zijn we af van die boodschappenlijstbenadering en kunnen wij ons concentreren op de politieke aspecten.
Het Parlement kan dan volwaardig deelnemen aan de procedure en hoeft zich niet te beperken tot het uitwisselen van boodschappenlijstjes met u.
De fractie van de Europese Liberale en Democratische Partij zal de onderhavige lijst van acht pagina's niet ondertekenen. Wat ons betreft moet de procedure meer gericht zijn op de te bereiken resultaten.
Wij hebben niet zo zeer bezwaren tegen de inhoud van de lijst, maar menen wel dat deze procedure een jaarlijkse rituele dans dreigt te worden, gespeend van substantiële betekenis. Wij zouden daarentegen de verbeeldingskracht van de Europese burgers graag willen prikkelen.
Mijnheer de Voorzitter, ik zal de algemene kritiek die wij tijdens de vorige Parlementsvergadering op het werkprogramma van de Europese Commissie hebben geuit niet herhalen.
Het minste dat we kunnen zeggen is dat de Commissie ons dit jaar een omvangrijk programma heeft voorgeschoteld.
Het werkprogramma van de Commissie bevat goede en minder goede elementen.
Graag wil ik uw aandacht vestigen op het hoofdstuk over het sociaal beleid, dat mij enige lacunes lijkt te vertonen.
Dit zou op zich niet zo erg zijn als er in de afgelopen vijf jaar opmerkelijke vooruitgang geboekt was, maar dat is niet zo.
Niettemin kunnen de Commissie en het Parlement overeenkomstig hoofdstuk 1 van Titel XI van het Verdrag heel wat initiatieven nemen voor het sociaal beleid, met name voor vraagstukken zoals arbeidsomstandigheden en verbetering van het arbeidsmilieu.
De veiligheid en gezondheid van werknemers wordt momenteel geregeld met een richtlijn uit 1989.
Volgens mij, en volgens mijn fractie, is deze richtlijn aan herziening toe, onder meer in het licht van de belangwekkende studie die de Stichting van Dublin in 1997 heeft gepubliceerd.
Uit deze studie blijkt dat de arbeidsomstandigheden in een aantal belangrijke sectoren over het geheel genomen zijn verslechterd.
Dit stemt tot nadenken. Ik zou graag willen dat de Commissie zich hier eens grondig mee bezighield en uitmaakte wat er aan deze richtlijn veranderd moet worden om deze situatie te verbeteren.
De inhoud laat ik verder voor wat hij is.
Wel wil ik even stil blijven staan bij de indiening van het jaarlijks wetgevend programma en de uitvoering daarvan.
Onze groene fractie heeft in dit verband twee krachtige eisen, en ik zou graag willen dat het Parlement ze overnam, maar voor vandaag volstaat dat wij ze op tafel leggen.
Als het Europees Parlement een resolutie aanneemt in het kader van een van zijn initiatieven, lijkt het mij om te beginnen een bewijs van democratie als de Commissie daar binnen een redelijke termijn gevolg aan geeft.
Neem het voorbeeld van het witboek over de wettelijke aansprakelijkheid in milieuzaken.
Dat witboek is op zich weliswaar een belangrijke vooruitgang, maar wij mogen niet vergeten dat dit een reactie is op een parlementaire resolutie van zes jaar geleden, uit 1994.
Na het witboek zullen we waarschijnlijk nog lang op een richtlijn moeten wachten.
U ziet, de procedure verloopt bijzonder traag, en het lijkt me zinvol dat we een verslag krijgen met uitleg over het waarom van die traagheid.
Als er ten tweede in het jaarlijks wetgevend programma een wetgevingsvoorstel wordt aangekondigd, en dit vervolgens niet binnen dat jaar op tafel komt, zouden we moeten vernemen waarom.
Ik geef u een voorbeeld.
Er wordt ons vandaag een voorstel voor een richtlijn aangekondigd inzake afval van elektrische en elektronische apparatuur.
Dit voorstel is ons al meerdere keren in het vooruitzicht gesteld, maar het is nog steeds niet ingediend.
Wij weten dat de Amerikaanse regering u onder druk zet door met een procedure voor de Wereldhandelsorganisatie te dreigen, maar het zou gepast en democratisch zijn, en van zin voor transparantie getuigen, als de Commissie ons uitlegde wat er bij haar in de wandelgangen gebeurt en waarom zij zo met deze richtlijn treuzelt.
Voorzitter Prodi, ik ben diep verontrust over de manier waarop u het programma voor het jaar 2000, dat u een keerpunt noemde, hebt opgesteld, en dan bedoel ik niet zozeer het gebrek aan werkelijk innoverende voorstellen. Nee, wij maken ons zorgen over de opzet van dit werkprogramma, over de half-ideologische strekking daarvan.
In feite kopieert u klakkeloos het Amerikaanse model, dat asociale, opgefokte ontwikkelingsmodel dat zelfs boven elke verdenking verheven personen, zoals de president van de Federal Reserve, Alan Greenspan, nachtmerries bezorgt. In uw programma ontbreekt een eigen - en niet persé haaks op de Amerikaanse opvattingen staande - visie op het Europa van vandaag en het Europa van morgen.
Uw programma gaat doodgemoedereerd voorbij aan problemen die nu juist het geweten van zoveel van uw Europese collega's wakker schudden.
Er doen zich gedenkwaardige gebeurtenissen voor. Ik noem Seattle, waar u ten koste van alles nieuw leven in wilt blazen, en ook de herhaalde, arrogante veto's van Washington tegen de kandidaten voor het IMF, het veto tegen Horst Köhler waar pas op het allerlaatste nippertje, dankzij de aanhoudendheid van de Europeanen, een stokje voor kon worden gestoken.
De Verenigde Staten lopen als een wals over ons heen en u probeert de transatlantische conflicten zoveel mogelijk te voorkomen of af te zwakken, in naam van een hypothetisch partnerschap tussen de planetaire supermacht en het programmatisch impotente Europa, waarin lobbies zoals RT zich allesbehalve onbetuigd laten.
Ik heb geen tijd om nader in te gaan op de vage en gematigde, ja veel te gematigde aspecten van uw programma, op milieu, gezondheid, justitie, vervoer en veiligheid, op de overhaaste uitbreiding van de Unie - waardoor de kritiek werd ontketend van uw voorganger, Jacques Delors - en de ontwikkeling van de e-economie, één van de vele tovermiddelen voor de werkloosheid, of op de bescherming van de consumenten-burgers en niet de burgers-consumenten.
Voorzitter Prodi, staat u mij een suggestie toe, een suggestie als vriend.
De wereld van vandaag is verre van ideaal: er pakken zich donkere wolken samen boven het Europese land, wolken met sterren en strepen.
Denkt u eens aan de onsterfelijke woorden die Charles de Gaulle uitprak aan generaal Leclerc, toen deze net deze mooie stad Straatsburg had bevrijd: "Monsieur Prodi, préparez votre défense, c'est la défense de l'Europe".
Mijnheer de Voorzitter, wij zijn blij met de stortvloed van voorstellen die de Commissie in haar jaarlijkse wetgevingsprogramma heeft gepresenteerd voor het jaar 2000.
Het voornaamste onderwerp van dit jaar is de hervorming van de besluitvormingsprocedures van de EU, die tot doel heeft de uitbreiding op een gestructureerde en gestroomlijnde manier te doen plaatsvinden.
Ik ben voor uitbreiding van de Unie, maar dat uitbreidingsproces kan zich pas voltrekken als de belangrijkste EU-instellingen, met inbegrip van de Commissie, de Raad en vanzelfsprekend het Parlement, hun interne besluitvorming hebben verbeterd.
Als parlementslid uit het Ierse kiesdistrict Connaught Ulster, een perifeer gebied in deze Unie, geloof ik sterk in een echte, tastbare vertegenwoordiging van de kleine lidstaten in de structuren van de EU.
Op dit moment hebben de vijf grote lidstaten elk twee plaatsen in de Europese Commissie, en de kleine lidstaten elk één.
Wat er ook bij de hervorming uit de bus moge komen, het is van cruciaal belang dat de kleine lidstaten het recht behouden om een eigen kandidaat voor te dragen als commissielid.
Het staat buiten kijf dat de Europese Raad, die vijftien regeringen vertegenwoordigt, zijn structuren zal moeten verbeteren.
Vanuit Iers perspectief gezien moeten de regeringen van de lidstaten absoluut een vetorecht hebben op wijzigingen in de Europese belastingwetgeving.
Op dit moment kunnen dergelijke wijzigingen alleen worden aangebracht indien alle EU-lidstaten daarmee instemmen.
Ik beschouw dit als een zeer belangrijk recht dat men de lidstaten niet mag ontnemen.
Het belastingregime in mijn land is in vele opzichten vrij innovatief.
De belastingdruk op werknemers met een laag of een gemiddeld inkomen is gestaag verlaagd, terwijl aan de andere kant het bedrijfsleven wordt geholpen met belastingvrijstellingen.
Dit kan echter niet worden gezegd van vele andere lidstaten.
Het zou volgens mij heel onverstandig zijn indien men de Europese Raad de bevoegdheid toekende bij gekwalificeerde meerderheid te stemmen over justitie en binnenlandse zaken.
Afsluitend kan ik zeggen dat ik zeer ingenomen ben met de verwijzing van de voorzitter naar de visserijsector vanmorgen.
Hij stelde dat volgens hem deze sector achterblijft en dat wezenlijke vooruitgang moet worden geboekt in 2002, omdat visserijbedrijven met name gevestigd zijn in gebieden waar geen andere vorm van werkgelegenheid is.
Vanzelfsprekend willen we ervoor zorgen dat de landen die het meeste hebben geleden onder de invoering van het gemeenschappelijke visserijbeleid in 1983, vanaf het jaar 2002 een eerlijk en evenredig deel ontvangen van de beschikbare visvoorraden.
Meer algemeen beschouwd ben ik tot slot van mening dat de Europese Unie als economische gemeenschap niet mag achterblijven in de mondiale zoektocht naar kansen op het gebied van e-commerce.
De Commissie dient onderwijs- en opleidingsprogramma's te ondersteunen om te zorgen dat het zakenleven rekening houdt met de kansen die internet, en e-commerce in het algemeen, biedt.
Het staat vast dat we midden in een informatietechnologische revolutie zitten en niet slechts medereizigers mogen zijn terwijl deze veranderingen zich voltrekken.
Wij moeten veeleer een voortrekkersrol vervullen in de zaken- en onderwijswereld, en ervoor zorgen dat in alle belangrijke sociale en economische sectoren van onze maatschappij initiatieven worden ontplooid voor de informatietechnologie.
Mijnheer de Voorzitter, de Commissie-Prodi zal geen vijf jaar standhouden, want de burgers zullen op den duur niet aanvaarden dat alles tot in het detail in Brussel wordt geregeld.
Wie de verlossende bel zal luiden en wanneer, is moeilijk te voorspellen.
Zo gaat dat vaak met historische wendingen.
Het toeval speelt een rol; kleine zaken kunnen plotseling belangrijk worden, omdat ze een symbool zijn voor het fundamentele.
De fundamentele tegenstrijdigheid bestaat erin dat de Unie zich meer en meer democratisch noemt, terwijl ze de democratie in onze landen systematisch beknot.
Ooit zullen de kiezers, zoals het kleine jongetje in het sprookje De nieuwe kleren van de keizer van H.C. Andersen, zeggen: "Ja maar, hij heeft er geen aan."
Vorige maand had Romano Prodi het over een radicale decentralisatie van de activiteiten van de Unie.
Het vijfjarenplan houdt een radicale centralisatie in, waarbij nieuwe wetgevingsgebieden, vele nieuwe wetgevingsgebieden van de nationale en regionale parlementen in de lidstaten naar de Commissie-Prodi in Brussel overgeheveld worden en waarover met 62 van de 87 stemmen in de Raad gestemd kan worden.
Dit is "pure Orwell". Onder het mom van decentralisatie centraliseert men.
Onder het mom van democratisering bouwt men de democratie af.
Onder het mom van meer openheid stelt de Commissie een regeling voor waarmee ze documenten die vandaag openbaar toegankelijk zijn, vertrouwelijk maakt.
Bij zijn aantreden beloofde de heer Prodi in onze fractie en hier in de plenaire vergadering plechtig dat hij een frisse wind zou doen waaien op het gebied van openheid.
Elk document dat de Commissie aan derden geeft, zouden wij ook kunnen krijgen.
De leden van dit Parlement zouden niet langer als laatsten worden ingelicht.
Wij zouden in onze commissievergaderingen niet meer hoeven toe te zien hoe studenten in dienst van de permanente vertegenwoordigingen over documenten beschikken die wij niet kunnen krijgen.
Wij zouden niet langer hoeven te aanvaarden dat werkgevers of mensen van de COPA-landbouworganisatie documenten hebben die wij niet kunnen krijgen.
Het elementaire van een democratie is dat de uitvoerende macht in dienst staat van de kiezers en van de volksvertegenwoordigers.
In de EU is de wetgevende macht overgedragen aan de uitvoerende macht.
De volksvertegenwoordigers worden beloond met privileges, terwijl elementaire documenten van het besluitvormingsproces geheim gehouden worden.
Op de Conferentie van voorzitters is besloten de heer Prodi en de Ombudsman uit te nodigen voor een gesprek over openheid.
Mijnheer Prodi, ik hoop dat u zult zeggen: "Excuseer, ik wist niet dat mijn diensten het omgekeerde deden van wat ik beloofd heb.
Ik kom mijn belofte na en sta in voor de beloofde openheid".
Dank u, mijnheer de voorzitter, als er reden is om dank u te zeggen.
Mijnheer de Voorzitter, ik ben onthutst over de veroordeling van Oostenrijk door de overige 14 lidstaten en ik wil de Commissie bij deze gelegenheid vragen haar ambitieuze programma vanwege de oneerlijke behandeling van Oostenrijk uit te breiden.
Ik wil hier met name de heer Poettering hartelijk danken voor zijn woorden.
De goede werking van de Europese Unie is een absolute voorwaarde voor het succes van het Europese integratieproces en daar is reeds met klem op gewezen toen sprake was van de komende top.
Dat 14 lidstaten van de EU het gesprek weigeren - ook al gaat het om een bilaterale weigering - brengt nu juist deze goede werking ernstig in gevaar, omdat er een tekort aan communicatie ontstaat.
Deze situatie vereist dat de Commissie ingrijpt.
Het is haar taak ervoor te zorgen dat de in de Verdragen verankerde solidariteit gewaarborgd blijft.
Daarom verzoek ik u, commissaris Prodi, persoonlijk te proberen een crisisbijeenkomst tussen de regeringsleiders van Oostenrijk en de overige 14 lidstaten te organiseren, teneinde tot ontspanning van de situatie en normalisering van de betrekkingen te kunnen komen.
Uit hoofde van mijn verantwoordelijkheid als lid van het Parlement heb ik gisteren alle regeringsleiders een brief in deze zin gestuurd.
Mijnheer de Voorzitter, op de eerste plaats dank aan de voorzitter van de Commissie, de heer Prodi, voor zijn werkprogramma.
Ik deel de opmerkingen die gemaakt zijn dat er meer focus moet komen, maar ook dat het beter gerelateerd moet worden aan het vijfjarenplan.
Het lijkt alsof het gaat om twee verschillende documenten.
Terecht begint het werkprogramma met een eerste hoofdstuk met de titel: Europa, zijn buren en de wereld.
Ik citeer met instemming één van de eerste zinnen daaruit: "In regionaal verband en op wereldtoneel moet de Europese Unie actief optreden."
Maar om deze rol te kunnen spelen is het van groot belang dat er een praktische vorm van samenwerking wordt ontwikkeld tussen de Hoge Vertegenwoordiger van de Raad, de heer Solana, de Commissie en het Europees Parlement en dat met name de democratische controle en de democratische accountability wordt versterkt.
Wij vinden het ook van groot belang dat de rol van de Commissie op het terrein van buitenlands beleid wordt versterkt.
Wij willen een veel sterker gemeenschappelijk karakter van dat Europese buitenlandse beleid.
Maar het gaat ook om het instrumentarium.
Het gaat om de mogelijkheden om niet-militaire crises te kunnen analyseren en snel te reageren.
Neem Mozambique. Hoe lang hebben wij moeten wachten voordat er daadwerkelijk actie kon worden ondernomen.
Dan gaat het om hele concrete zaken als transportcapaciteit.
Daarvoor moet dan ook binnen de Europese Unie een snellere coördinatie plaatsvinden.
Neem de enorme sterfte aan vee in Mongolië.
Wij weten dat er gelden zijn bij Tacis en bij Echo in de Europese Unie.
Maar waarom helpen wij niet?
Dat komt omdat er teveel bureaucratische belemmeringen zijn.
De externe vertegenwoordiging van de Europese Unie zal toch beter moeten worden afgestemd op onze behoefte aan een sterker toekomstig Europees buitenlands beleid.
Kortom, operationele uitvoering, dat staat centraal.
De relatie met Rusland is van enorm groot belang.
Voor ons is het zo dat wij niet achter kunnen blijven bij de kritiek die geuit is in de Raad van Europa op het Tsjetsjenië-beleid van Rusland.
Voor ons is het buitengewoon triest om te constateren dat de persvrijheid in Rusland nog niet gewaarborgd is.
Wij hadden voor aanstaande donderdag de journalist Babitski hier uitgenodigd, maar hij mag niet komen van de Russische autoriteiten.
Ik hoop dat de Europese Commissie ook een krachtig protest laat horen in de richting van de Russische autoriteiten.
Mijnheer de Voorzitter, mijnheer de voorzitter van de Commissie, als een parlement debatteert over wetgevingsprioriteiten, wordt alles prioritair.
Wat mij betreft genieten de volgende thema's topprioriteit: werkgelegenheid, met zijn verlengstuk economische groei, en welzijn, met zijn verlengstuk milieubescherming, voedselveiligheid en rechten van de consument.
Ik wil nu even stilstaan bij enkele economische en sociale punten.
Een van de initiatieven van de Commissie waaraan we een hoge prioriteit dienen te verlenen is e-Europa.
Gisteren hebben wij gedebatteerd over de top van Lissabon, die over economische en sociale vernieuwing in Europa zal gaan.
Ik heb bij die gelegenheid een oproep gedaan tot de vaststelling van gemeenschappelijke streefcijfers voor de groei, cijfers die ons in staat stellen volledige werkgelegenheid te bereiken.
Volledige werkgelegenheid is niet hetzelfde als het volkomen ontbreken van elke vorm van werkloosheid.
Er zal altijd sprake zijn van conjuncturele werkloosheid, werknemers die op zoek zijn naar een andere betrekking of jongeren die voor het eerst de arbeidsmarkt betreden.
Van volledige werkgelegenheid is sprake als er geen langdurig werklozen meer zijn en als elke jongere binnen zes maanden na zijn eerste stappen op de arbeidsmarkt tenminste één opleidingsstage krijgt aangeboden.
Dit is mogelijk als we meer investeren in wat de heer Guterres gisteren "menselijk kapitaal" genoemd heeft. Dat houdt in dat we mensen een basisopleiding moeten aanbieden en hen in staat moeten stellen levenslang te leren.
Daarom komt het initiatief e-Europa als geroepen.
Op het werk zal informatica steeds belangrijker worden, maar we hebben niet genoeg geschoolde arbeidskrachten om ermee om te gaan, net zomin trouwens als de Verenigde Staten.
Daarom heeft de Amerikaanse senaat de grenzen opengesteld voor een contingent van bijna 500.000 hooggeschoolde buitenlandse werknemers voor een periode van vier jaar.
Wij moeten onze eigen breinen opleiden en zorgen dat ze in Europa blijven.
Er is zojuist een document verschenen van de Commissie waaruit blijkt dat de helft van de jongeren die hoger onderwijs in de Verenigde Staten volgen, daar blijven hangen.
Om te zorgen dat we ze niet kwijtraken, om de best geschoolde krachten aan te trekken en er meer op te leiden, moeten we massaal investeren in onderzoek en ontwikkeling.
De twee enige Europese landen die een groter percentage van hun bruto binnenlands product in onderzoek en ontwikkeling investeren dan de Verenigde Staten, zijn Finland en Zweden. Het zijn meteen ook de enige Europese landen die zich op het vlak van communicatietechnologie met de Amerikanen kunnen meten.
Is dit geen goed voorbeeld voor de rest van Europa?
Zouden we in Lissabon niet een soort technologisch convergentiecriterium moeten vaststellen waarmee we de lidstaten opdragen om bijvoorbeeld binnen vijf jaar hun uitgaven aan onderzoek en ontwikkeling op te trekken tot minstens 2,5% van hun bruto binnenlands product?
Dat zou trouwens nog altijd minder zijn dan de inspanning die de Verenigde Staten momenteel leveren.
In dit verband zou ik ook het initiatief van commissaris Philippe Busquin willen toejuichen om een Europese ruimte voor wetenschappelijk onderzoek in het leven te roepen.
Of we de leefomstandigheden kunnen verbeteren, meer werkgelegenheid kunnen creëren en de arbeidsomstandigheden kunnen verbeteren, zal in grote mate afhankelijk blijven van de vraag of we het Europese onderzoek nieuwe impulsen kunnen geven.
Hier zijn eveneens een Europees octrooi, het ontwikkelen van risicokapitaal en steun aan jonge ondernemingen van cruciaal belang.
Voorzitter Prodi heeft gisteren mijn woorden gebruikt toen hij het had over het gebrek aan toekomstperspectieven in Europa. Ik geloof dat hij me verkeerd heeft begrepen.
Ik heb het Portugese voorzitterschap of de Commissie niet beschuldigd van een gebrek aan inzicht. Ik had het over de angst die veel van onze medeburgers voelen voor de toekomst, voor hun toekomst in een wereld die grondig aan het veranderen is.
We weten allemaal dat onze samenleving met de komst van de informatie- en ontwikkelingsmaatschappij op een volkomen nieuwe leest geschoeid zal worden.
Maar in een wereld waar anderhalf miljard mensen het nog zonder elektriciteit moeten stellen, zullen we er niet een-twee-drie in slagen elke wereldburger toegang te geven tot de internetmaatschappij.
Het vermijden van een breuk tussen informatierijke en informatiearme landen is momenteel een van de grootste uitdagingen voor de mensheid. Mijn vriend Claude Desama heeft het treffend uitgedrukt: we moeten vermijden dat met de digitale kloof opnieuw een sociale kloof ontstaat.
Het jaarlijkse wetgevingsprogramma is de meest concrete uiting van de voornaamste constitutionele en politieke bevoegdheid die de Europese Commissie heeft: het uitsluitend initiatiefrecht.
Een dergelijke bevoegdheid dient ten alle tijden zorgvuldig gemotiveerd en duidelijk uitgelegd te worden.
Toch bevat dit jaarprogramma, net zoals dat van alle voorgaande jaren, geen gedetailleerde motivering van elk van de vele nieuwe maatregelen die zijn voorgesteld.
Een algemene samenvatting van vijftien pagina's doet nu niet bepaald recht aan de vijfhonderd initiatieven die in de bijlage worden genoemd.
De Fractie van de Europese Liberale en Democratische partij zal er dan ook in de toekomst op aandringen dat er een heldere motivering wordt gegeven van alle maatregelen die in het jaarlijks programma worden aangekondigd, en dat tijdens het parlementair debat wordt ingegaan op de bijzonderheden van deze maatregelen.
Wij zullen vooral nagaan of elk nieuw voorstel ook voldoet aan de beginselen van subsidiariteit en proportionaliteit. Wij willen bewijzen voor een grondig onderzoek daarvan.
Tevens zullen we streven naar debatten over specifieke onderwerpen binnen de vakcommissies van het Europese Parlement. Het is met andere woorden de hoogste tijd dat deze min of meer archaïsche manier van opstelling en bespreking van dit cruciale programmadocument grondig wordt herzien
Mijnheer de Voorzitter, ik bedank de voorzitter van de Commissie voor de twee toespraken die hij binnen een tijdsbestek van vierentwintig uur heeft gehouden.
Gisteravond heeft hij ons op heldere wijze duidelijk gemaakt dat ons in de komende twee à drie jaar een succesvolle Europese economie te wachten staat. Mocht de economische groei onverwachts hoger uitvallen dan normaal, zal dit uiteraard gunstig zijn voor de uitvoering van de in dit jaarlijkse wetgevingsprogramma opgenomen activiteiten.
De toespraak van de Commissievoorzitter van vanmorgen roept bij mij drie punten op waarover ik mij zorgen maak.
Het eerste punt betreft het subsidiariteitsbeginsel. Onze fractie hecht er, net als de liberalen, veel belang aan dat ieder ingediend voorstel zorgvuldig getoetst wordt op de vraag of het Europees belang ermee is gediend.
Het subsidiariteitsbeginsel moet zichtbaar worden toegepast. Het moet duidelijk zijn dat we geen onnodige nieuwe wetten voorbereiden.
Mijn tweede zorg houdt verband met de begroting.
Nu de groei hoger uitvalt dan hetgeen in de financiële vooruitzichten werd voorspeld - daarin werd uitgegaan van een groeiprognose van 2,5% - zullen wij waarschijnlijk andere begrotingsmaatregelen nemen dan we aanvankelijk hadden gepland.
Namens mijn fractie waarschuw ik de Commissie tegen een te snelle verplaatsing van landbouwkredieten van categorie 1 naar categorie 4.
Met name in Groot-Brittannië verkeert de agrarische sector in een benarde en uitzichtloze situatie en verwacht hulp bij een aantal agrarische bedrijfstakken. Als men voor deze sector bestemde financiële middelen overschrijft van het ene deel van begroting naar het andere deel, geeft men deze sector een verkeerd signaal.
Ik sluit af met een waarschuwend woord over de informatiekwestie.
Daardoor is juist zoveel narigheid ontstaan in de relatie tussen het Parlement en de vorige Commissie. Volgens de Verdragen hebben wij immers in principe toegang tot alle informatie.
Het ziet er naar uit dat we problemen krijgen met onze kaderovereenkomst.
Daarom moeten wij, als wij samenwerking tussen de Commissie en het Parlement willen, zo spoedig mogelijk een oplossing zien te vinden voor dit probleem. Er mogen ook geen beperkingen worden opgelegd aan de documenten die beschikbaar zijn voor burgers.
Zoals de heer Bonde terecht stelde, moet er binnen de Europese Unie een vrije stroom van informatie op gang worden gebracht van het ambtelijke apparaat naar alle burgers.
Geachte mijnheer de voorzitter van de Commissie, toen u aantrad, zei u dat deze Commissie zou worden gekenmerkt door openheid.
Ook vele anderen hebben dat hier vandaag gezegd.
Hoe staat het er op dit moment voor met die openheid?
Waarom worden de persconferenties van de Commissie niet rechtstreeks via satellieten uitgezonden, zodat men overal in Europa kan volgen wat er gaande is?
Ik hoop dat de heer Prodi naar mij luistert.
Mijnheer Prodi, naar aanleiding van uw brief aan mevrouw Fontaine over de ombudsman vraag ik u of u werkelijk vindt dat de ombudsman gebonden is aan een beginsel van loyale samenwerking binnen de instellingen.
Op welke wetgeving baseert u dit? Vindt u dat het recht van de ombudsman om zich vrij in de pers uit te laten door zo'n beginsel wordt aangetast?
Verder wil ik de volgende zakelijke mededeling doen naar aanleiding van de ingezonden brief van uw hand in de Wall Street Journal, waarin u verwijst naar een vorig jaar april gehouden seminar over openheid, als bewijs dat de verordening in alle openheid is voorbereid.
Dat seminar werd in werkelijkheid georganiseerd door de European Federation of Journalists en onder meer door de parlementsleden Lööw, Thors en Hautala, maar het voorstel dat daar werd behandeld, heeft niets te maken met het hier behandelde voorstel. Het laatstgenoemde voorstel is in het diepste geheim voorbereid.
Het is echter vooral de vraag, mijnheer Prodi, of het beginsel van loyale samenwerking voorrang moet hebben op het recht van vrije meningsuiting.
Op basis van welke wetgeving zou u een dergelijk recht kunnen onderdrukken en dergelijke eisen aan de ombudsman kunnen stellen?
Mijnheer de voorzitter, ik kan slechts enkele punten aanhalen uit het ambitieuze en veelomvattende verslag dat u ons vandaan hebt voorgelegd.
Ten eerste kan ik natuurlijk niet anders dan ingenomen zijn met de hernieuwde aandacht die u het Middellandse-Zeegebied van plan bent te schenken. U wilt op die manier als Europese Unie een bijdrage leveren aan het vredesproces in het Midden-Oosten en de historische en politieke banden onder de zuidelijke landen van Europa nieuw leven inblazen.
Ons inziens moet men, met het oog op de huidige geopolitieke ontwikkelingen, de grens van de Middellandse Zee hetzelfde gewicht toekennen als het uitbreidingsproces oostwaarts, waar zowel de Commissie als het Parlement zich momenteel voor inzetten.
Mijn tweede opmerking betreft de interne markt.
Voor ons in het Europees Parlement is de harmonisatie van de bestaande wetgeving op civielrechtelijk gebied werkelijk onontbeerlijk.
Waarschijnlijk zal men echter ook een begin moeten maken met de harmonisatie op administratief-rechtelijk gebied.
Bovendien voelen wij elke dag sterker de behoefte aan een, qua bronnen, gecoördineerd gemeenrecht.
Mijn derde opmerking gaat over de opstelling van voorbereidende documenten.
Ik kan mij alleen maar scharen achter de verzoeken om beperking daarvan, die herhaaldelijk en van verschillende kanten naar voren zijn gebracht in dit Parlement.
Natuurlijk zijn witboeken, groenboeken en mededelingen heel stimulerend voor het debat, maar zij hebben wel ongewenste neveneffecten. Vaak leiden zij er immers toe dat echte wetgevende activiteiten, juist op gebieden waar snel optreden is vereist, op zich laten wachten.
Tot slot is mij bij het lezen van het programma van de Commissie opgevallen dat hierin twee sectoren eigenlijk niet aan hun trekken komen, twee sectoren die juist, gezien de pijlsnelle ontwikkelingen in de elektronische handel, de speciale aandacht zouden moeten krijgen van de Europese instellingen.
Mijns inziens moet de Commissie voorstellen doen voor de buitengerechtelijke oplossing van conflicten die voortvloeien uit on line gesloten contracten en de richtlijn voor contractsluiting op afstand herzien. Dat is erg belangrijk voor een betere bescherming van de consumenten.
Mijnheer de voorzitter, ik zal vandaag niet ingaan op de wetgevingsvoorstellen van de Commissie voor de visserij.
Ik wil echter wel van de Commissie horen of zij van plan is ervoor te zorgen dat de aanbevelingen van de regionale en internationale visserijorganisaties op korte termijn worden verwerkt in een communautaire regelgeving.
Mijnheer de voorzitter, naar aanleiding van het verslag-Gallagher over de aanbevelingen van de Internationale Commissie voor de Instandhouding van de Tonijn in de Atlantische Oceaan, betreffende rode tonijn in de Middellandse Zee, hebben we de vorige vergaderperiode al gedebatteerd over de achterstand die de Commissie heeft opgelopen met haar werk. Die achterstand begint een ernstig probleem te worden.
Ook al zullen de genoemde aanbevelingen op een gegeven moment een bindend karakter krijgen, zullen de hieruit voortvloeiende maatregelen door een deel van de vloot waarschijnlijk worden genegeerd, omdat ze niet zijn opgenomen in een communautaire regelgeving. Dit zou kunnen leiden tot opening van inbreukprocedures tegen de Europese Unie.
Deze achterstand van de Commissie bij de regelgeving is een endemisch probleem.
Zo wachten wij al sinds 1996 op een communautaire regelgeving met een verbod op ontschepingen in Honduras en Belice, en wachten wij sinds 1998 op controles op de visserij-inspanningen met betrekking tot witte tonijn in communautaire wateren.
Om de haverklap worden lidstaten door de Commissie veroordeeld omdat zij beslissingen of richtlijnen van de Commissie niet in hun nationale wetgeving omzetten, terwijl de Commissie zich internationaal gezien precies zo gedraagt.
Met haar voorstel voor een mededeling over de hervorming van de internationale organisaties, waarvan het doel een snellere besluitvorming is, probeert de Commissie ongetwijfeld zowel het Europees Parlement als de Raad uit te sluiten van de wetgevingsprocedure.
Onze instelling betwijfelt ten zeerste of dit de juiste manier is om het probleem aan te pakken.
Naar ik hoop geeft voorzitter Prodi ons hier zijn woord dat deze kwestie voor eens en altijd zal worden opgelost, en dat het Parlement in elk geval steeds zal worden betrokken bij de wetgevingsprocedure voor de opneming van de aanbevelingen van internationale visserijorganisaties in de communautaire regelgeving.
Mijnheer de Voorzitter, na het betoog van de fungerend voorzitter van de Raad, waarin de ontwikkeling van de Unie in een vrij rooskleurig daglicht werd geplaatst, was de voorzitter van de Commissie, de heer Prodi, gisteren zo verstandig te wijzen op een bijzonder problematisch aspect van de economische ontwikkeling, namelijk de hiermee gepaard gaande toename van de sociale uitsluiting van bepaalde bevolkingsgroepen in de Europese Gemeenschap.
Op dit verschijnsel heeft zojuist ook de heer Schulz namens de socialisten de aandacht gevestigd. Het risico waarmee we nu namelijk geconfronteerd worden, is dat er als gevolg van de liberalisering van de communautaire economie, in het kader van de mondialisering, een situatie ontstaat die wordt gekenmerkt door toename van de sociale verschillen en verlies van het Europees sociaal model, waarop we juist zo trots zijn.
Mijnheer de voorzitter, de vorige Commissie had als leus "minder doen om het beter te doen", als reactie op het vermeende activisme van de Commissie-Delors.
Zoals bekend, gaat het niet om kwantiteit maar om kwaliteit, een punt waarop zowel de heer Schulz als de heer Swoboda namens de socialistische fractie hebben gewezen.
De vraag is nu waar de huidige Commissie op aanstuurt.
Naar ik hoop zal zij, de Commissie-Prodi, niet minder doen om het beter te doen, maar zal zij een Commissie zijn die doet wat zij behoort te doen.
Zoals de Commissie-Delors ons van de Europese Akte naar de Akte betreffende de Unie heeft geloodst, zo zal de Commissie-Prodi hopelijk de Commissie worden van het sociale Europa, de Commissie die ervoor zorgt dat de economische ontwikkeling niet met allerlei vormen van sociale discriminatie gepaard gaat, de Commissie die juist vooruitgang brengt op het sociale vlak.
Daarom hoop ik dat de Commissie rekening houdt met de standpunten die hier in het Europees Parlement worden verwoord.
Zoals de voorzitter van de Commissie weet, is er in het huidige Verdrag betreffende de Unie voorzien in een soort koppeling tussen het Europees Parlement en de Commissie. Dit betekent dat de Commissie, ook al heeft zij het wetgevend initiatiefrecht, in het wetgevingsproces rekening dient te houden met de gezichtspunten van het Parlement.
In dat verband zou ik willen ingaan op het onderwerp van de codificatie van de communautaire wetgeving.
Op het ogenblik is de communautaire wetgeving een ondoordringbaar woud waar de burgers van de Unie ternauwernood door heen komen. Zelfs voor juridisch geschoolden is dat haast onmogelijk.
Het Gemeenschapsrecht heeft zich tot nu toe ontwikkeld op basis van een casuïstiek vergelijkbaar met die van de middeleeuwse wetgevers. Zodoende zitten wij zonder enige vorm van systeem, met name op het gebied van het burgerlijk recht, de mededinging, en de bescherming van de consument en van de intellectuele eigendom.
Tenslotte wil ik, mijnheer de voorzitter, de aandacht vestigen op iets dat in de mededeling van de Commissie staat.
Het gaat om paragraaf 2.3 met betrekking tot de status van de ultraperifere regio's, die moet worden vastgesteld door de Commissie.
Vandaag moet de Commissie zich uitspreken over het eerste desbetreffende document, en ik hoop dat zij de noden van deze ultraperifere regio's van de Gemeenschap hierbij goed voor ogen houdt.
Mijnheer de Voorzitter, het zal de voorzitter van de Commissie niet verbazen als ik over de interne markt spreek.
Ik wil echter niet in herhaling vervallen - wat vooral geldt voor hetgeen mijn collega, de heer Fiori, gezegd heeft, wiens standpunt ik deel - en daarom zal ik op een ander belangrijk onderwerp van deze beraadslaging ingaan, namelijk de hervorming van de Commissie.
Wat heeft de hervorming van de Commissie te maken met de interne markt?
Heel veel!
Mijnheer de voorzitter van de Commissie, uit uw Witboek over de hervorming van de Commissie valt duidelijk op te maken dat de leidraad van deze hervorming, de filosofie erachter, bijzonder dubieus is en onaanvaardbaar voor ons in dit Parlement.
Die leidraad komt er hoofdzakelijk op neer dat men de financiële belangen van de Gemeenschap moet beschermen.
Het spreekt vanzelf dat die doelstelling ons aller ter harte gaat, maar dan wel uitsluitend als uitgangspunt.
De Commissie moet daarna onmiddellijk aan de slag gaan om invulling te geven aan de taken waarmee zij krachtens het Verdrag belast is.
Daar ik de mij toegestane spreektijd mij niet in staat stelt hierover uit te weiden, zal ik een voorbeeld geven.
Laten we eens kijken naar de geplande hervorming op het gebied van de inbreukprocedures. Wat is daarbij het uitgangspunt?
Gewoon het beheer van de middelen die op elk niveau beschikbaar zijn!.
Hierbij wordt dus volkomen voorbijgegaan aan het pleidooi van dit Parlement voor de instelling van een concreet administratief procesrecht voor rechtszekerheid. Rechtszekerheid is noodzakelijk vanuit het gezichtspunt van de Europese burger, dat wil zeggen vanuit het gezichtspunt van degene door wie de inbreukprocedure kan worden aangespannen.
De Commissie zegt gewoon dat er geen administratief procesrecht komt, maar er vorderingen zullen worden uitgekozen.
Hoe dan?
Zoals men dergelijke keuzes pleegt te maken: volslagen willekeurig.
Vanuit het gezichtspunt van dit Parlement zijn dergelijke wanpraktijken ontoelaatbaar.
Het is ons duidelijk dat de Commissie moet worden hervormd en we onderschrijven de doelstellingen van die hervorming.
Dat betekent echter niet dat we ermee akkoord gaan dat ter wille van de bescherming van de financiële belangen van de Gemeenschap - een aspect dat wij allen van groot belang achten - de belangrijkste drijfveer van de Europese opbouw overboord wordt gegooid.
De Commissie heeft bepaalde taken op grond van het Verdrag en het is het juist de taak van de Commissie om die animo, die drijfveer levend te houden.
Dank u, mijnheer Prodi, voor uw presentatie en documentatie.
Ik feliciteer u met uw goede idee om via internet het grote publiek te bereiken.
Ik begin met het onderwerp handel.
Wij zijn het me u eens dat een gereguleerd handelssysteem noodzakelijk, zelfs onmisbaar is.
Het wereldhandelsoverleg in Seattle is mislukt omdat met name de Verenigde Staten niet in staat waren in te zien hoe belangrijk de legitimiteit is van beleidsvormen zoals milieubescherming, behoud van plattelandsgemeenschappen via het gemeenschappelijk landbouwbeleid, dierenwelzijn, volksgezondheid en sociale rechten.
De VS spreidde een onvoorstelbare ongevoeligheid ten toon voor de legitieme zorgen van de ontwikkelingslanden. Eerlijk gezegd hebben de ontwikkelingslanden tot op heden nog maar weinig te danken aan de Wereldhandelsorganisatie.
Wij verwachten dan ook dat de Europese Unie de onderhandelingen voorzet, dat wij vasthouden aan onze krachtige standpunten over al deze onderwerpen en dat we onze banden met de ontwikkelingslanden gebruiken om ervoor te zorgen dat de volgende ronde in het overleg bevredigend is.
Ik verzoek u in de komende drie maanden aan de hand van goed uitgewerkte voorstellen aan te geven hoe dit kan worden gerealiseerd.
Innovatie en kennis zijn zeer toepasselijke begrippen in een nieuwe eeuw, maar in welke mate heeft er vernieuwing plaatsgevonden binnen de Commissie of het Parlement?
Wat is er terechtgekomen van het Witboek over innovatie van enkele jaren geleden?
Wij zijn uiterst bezorgd over het vervolg hiervan. Het gaat ons niet om uitmuntende mededelingen, waar we natuurlijk blij mee zijn, maar het gaat ons echt - ik zeg dit met nadruk - om het vervolg dat dit Witboek heeft gekregen.
Het vijfde kaderprogramma voor onderzoek is onderweg, maar wat is er gebeurd met hetgeen we uit het vierde hebben geleerd?
Hoe en onder wie worden de nieuwe ideeën, de nieuwe producten, de nieuwe vergelijkingen van sociaal-economische systemen verbreid?
Wij zouden daar graag een vervolg op zien.
Wij zijn overigens blij met het voorstel van uzelf en commissaris Busquin om een Europees onderzoeksruimte te verwezenlijken.
Dat is een uitstekende manier om de nieuwe eeuw te beginnen.
Ik kijk ook uit naar de mededeling over ondernemerschap, maar vertrouw er op dat u, voordat u nieuwe initiatieven ontplooit, ook onderzoekt welk werk op dit terrein al is verricht.
Mijn volgende uitspraak is weliswaar een cliché, maar wel een waarheid als een koe: onze burgers vormen het grootste kapitaal van de Europese Unie.
Is het geen schande dat grote lidstaten zoals de mijne en Duitsland, niet voldoende IT-specialisten kunnen leveren?
Is het niet schandalig dat zij mensen moeten aantrekken uit landen waar deze kennis broodnodig is?
Ik hoop dat u hiermee rekening houdt bij het opstellen van nieuwe wetsvoorstellen.
Tot slot moet ik een shockerende verspilling aan hulpbronnen aan de kaak stellen, mijnheer de voorzitter: vrouwen, vrouwen met technische-, wetenschappelijke- of IT-opleidingen, die hun vaardigheden verspillen.
Ik hoop dan ook van harte dat het Witboek Wetenschap een vervolg krijgt.
Mijnheer de voorzitter van de Commissie, er is een eerste begin gemaakt met de interne hervorming van de Commissie.
Bravo!
Dit is echter niet de eerste poging om de Commissie te hervormen tot een instelling voor openbare dienstverlening op wereldschaal. Dat neemt niet weg, mijnheer Prodi, dat wij gaarne geloven in het oprechte en definitieve karakter van de belofte die u ten overstaan van dit Parlement hebt gedaan.
Op het ogenblik beschikken we reeds over een serie maatregelen, en over een Witboek.
De Commissie bestudeerd dit op het ogenblik met de leden van de Raad en met de ambtenarenbonden. Het Europees Parlement zal hieraan uiteindelijk zijn steun moeten geven en dan zal men met vereende krachten ervoor moeten zorgen dat de Europese Commissie het beste bestuursorgaan ter wereld wordt.
Dat is ons grote doel. Gaat uw gang!
Niettemin zou ik u willen wijzen op een leemte in dit Witboek.
Hierin ontbreekt een analyse van de redenen waarom de vorige werkwijze niet voldeed. Daar hij al vijf jaar deel uitmaakt van de Commissie, zou het aan de heer Kinnock zijn geweest om, als deskundige op dat gebied, een dergelijke analyse te geven.
Een voorbeeld: voorheen bestonden er al sancties of regels om de verdiensten van ambtenaren aan te geven, maar, mijnheer Prodi, daarvan werd geen gebruik gemaakt.
De verantwoordelijke ambtenaren, met inbegrip van de leden van de Commissie, maakten gewoon geen gebruik van de regelingen, van de middelen die tot hun beschikking stonden.
De vraag is waarom er nu wel gebruik zou worden gemaakt van de nieuwe, door ons ingestelde maatregelen.
U bent de enige die hierop het antwoord weet.
Verder is er nog het probleem van het ernstig gebrek aan motivatie onder de op zich uitstekende ambtenaren.
Hier moet worden ingegrepen en het voorbeeld dient van bovenaf te komen.
Mijnheer Prodi, de hervorming van de Commissie mag niet alleen de bescherming van de financiële belangen van de Gemeenschap tot doel hebben.
Door een ondoeltreffende manier van besturen, zonder enige motivatie, gaan immers ook heel veel middelen verloren.
Men zou ambtenaren die verantwoordelijkheden dragen en risico' s nemen, moeten toestaan fouten te maken.
U zei zelf in uw betoog, dat het risico fouten te maken u er niet van zou weerhouden op te treden.
Gaat uw gang, mijnheer Prodi!
Uw inspanning dient een nieuw stuk geschiedenis in te luiden.
U bent niet de eerste die een poging waagt.
Wij hopen dat het u lukt.
Mijnheer de voorzitter, ik wil een aantal onderwerpen uit het werkprogramma aansnijden die rechtstreeks verband houden met het werk van de Commissie regionaal beleid, vervoer en toerisme.
Wat het regionaal beleid betreft wil mijn fractie graag dat de Commissie zorgt voor een volledige toepassing van het partnerschapbeginsel op alle niveaus en in alle programma' s van de structuurfondsen.
Evenals andere fracties wachten ook wij nog steeds op een voorstel van de Commissie met de praktische regels voor de invoering van de gedragscode. Daarmee zullen samenwerking en goede beoordeling kunnen worden bevorderd.
Mijnheer de voorzitter, wanneer gaat de Commissie verder met de ruimtelijke ordening, en wanneer presenteert zij nieuwe voorstellen voor de invulling van de tijdens de informele ontmoetingen van de Raad, in met name Potsdam en Tampere, genomen besluiten?
Wat vervoer en toerisme betreft, zijn mijn fractie en ik verheugd over de voorstellen voor een grotere vervoerveiligheid, hoewel we behoefte hebben aan meer concrete voorstellen voor verkeersveiligheid, en met name voor toegestane alcoholpercentages en snelheidslimieten.
Verder ben ik ook blij met de voortzetting van het GALILEO-project, met de herziening van de strategie voor de trans-Europese netwerken, en vooral ook met de aan de spoorwegen toegekende prioriteit. Dit is volgens ons een heel belangrijke sector.
Niettemin betreurt mijn fractie het dat de behandeling van diverse dossiers op dit moment stagneert in de Raad.
We willen ook graag dat vooruitgang wordt geboekt bij de richtlijnen inzake arbeidstijden en toekenning van slots op luchthavens. Bovendien hebben wij maatregelen nodig waarmee een eind kan worden gemaakt aan de ellendige vertragingen in Europa ten gevolge van de luchtverkeerscontrole.
Wij maken ons verder, voorzitter Prodi, zorgen over het gebrek aan voorstellen voor toerisme, een sector die zo velen werkgelegenheid biedt.
Ik betreur het dat aan vervoer zo weinig aandacht is geschonken in het hoofdstuk betreffende de uitbreiding. Ik dring derhalve bij de Commissie aan op voorstellen voor een betere coördinatie tussen structurele activiteiten en middelen en de PHARE en TACIS-programma' s.
Eveneens verzoek ik u in de nieuwe voorstellen volledig rekening te houden met de visie en de wensen van het Parlement ten aanzien van de postdiensten, die hier veelvuldig aan de orde zijn geweest.
Hoewel ik de heer Prodi dankbaar ben voor zijn uiteenzetting vanmorgen over het werkprogramma van de Commissie, moet ik toch zeggen dat op het gebied van het regionaal beleid, vervoer en toerisme het verslag eerder opvalt door datgene wat er niet in staat dan door datgene wat er wel in staat. Ik mag toch hopen dat we deze zaken komend jaar recht kunnen trekken.
Mijnheer de voorzitter, ik zou de Commissie graag willen zeggen dat wij hopen ons in het jaar 2000 meer in de richting van een algehele coherentie te zullen bewegen, vooral op het gebied van de landbouw.
De Europese Unie wil zich inzetten voor andere spelregels op het gebied van de internationale handel en zich sterk maken voor haar Europees landbouwmodel. Er zal echter nog heel wat moeten gebeuren voor die politieke keuzes ook in de praktijk zijn omgezet.
Neemt u het voorbeeld van de bananenkwestie. Daar hebben we nog altijd geen evenwicht tot stand kunnen brengen tussen de belangen van onze producenten, die van de ACS-landen, en de regels van de Wereldhandelsorganisatie.
Waarom niet?
Gewoon omdat de Wereldhandelsorganisatie daar sinds Marrakesh geen ruimte voor biedt, of althans heel weinig.
De Commissie heeft meer dan eens verklaard dat de Wereldhandelsorganisatie rekening moet houden met milieu en sociale aspecten, en zij wil dat er voordelen worden toegekend aan de ontwikkelingslanden. Waarom houdt zij dan nog altijd vast aan een strikte liberalisering van de bananenmarkt?
Nu de huidige overeenkomsten met al hun lacunes aan de kaak zijn gesteld in Seattle, wil ik er vurig voor pleiten dat de Unie zich bij de verdere behandeling van deze zaak houdt aan de principes die wij in de internationale handel nageleefd willen zien.
Rond de varkenscrisis roep ik op tot een zelfde coherentie.
U weet dat deze crisis nu al twee jaar voortduurt, en dat vele zelfstandige producenten zijn gedegenereerd tot stukwerk voor landbouwfirma's en andere geïntegreerde bedrijven.
Dit druist regelrecht in tegen ons Europese landbouwmodel. Dat is immers gebaseerd is op een veelvoud aan gediversifieerde en multifunctionele familiebedrijven.
Ook voor deze kwestie moet ik aan de alarmbel trekken, mijnheer voorzitter van de Commissie. Ik roep de Commissie op, afgezien van het reeds door u voorgestelde solidariteitsfonds een nieuw stelsel uit te vaardigen met op deze crisis toegesneden maatregelen.
Tot slot wil ik nog stilstaan bij de opstelling van de begroting 2001.
Natuurlijk kan men de landbouwposten onder de loep nemen om te kijken of de solidariteit met de Balkan gestalte kan krijgen.
Laten we echter niet de verbintenissen uit het oog verliezen die in Berlijn zijn aangegaan ten aanzien van het gemeenschappelijk landbouwbeleid. Laten wij voor voldoende veiligheidsmarge zorgen om met name de crises het hoofd te kunnen bieden die de landbouw- en plattelandsstructuur aantasten.
Ik wil graag deze gelegenheid te baat nemen om mijn genoegen uit te spreken over het werkprogramma in het kader van het strategische vijfjarenplan.
Voorzitter Prodi, ik feliciteer u met het feit dat u in de algemene programmering de klemtoon legt op goed bestuur.
Vorige week was The Economist vernietigend over het belang dat aan dit onderwerp wordt toegekend. Wij staan echter voor een grote uitdaging: wij moeten een institutioneel bouwwerk optrekken voor de eenentwintigste eeuw, een bouwwerk dat moet passen bij onze verantwoordelijkheden en positie in de wereld.
Zo gingen de straatprotesten in Seattle en Davos bij voorbeeld niet alleen over de daar aan de orde zijnde onderwerpen. Zij gingen met name om burgers die betrokken willen zijn bij deze nieuwe institutionele opzet, maar niet precies weten hoe.
Het is daarom van vitaal belang dat men de onzichtbare steden van de Europese besluitvorming openstelt voor de burgers.
Ik ben met name blij met dit jaarprogramma omdat hiermee één hiaat uit het vijfjarenplan wordt opgevuld.
In het vijfjarenplan komen namelijk onderwijs, jeugd en cultuur in het geheel niet aan bod.
De ruime aandacht die het jaarprogramma daarentegen aan deze onderwerpen schenkt, biedt ons een stevige grondslag om de ons te wachten staande uitdagingen het hoofd te bieden.
De vorming van een groter Europa is bijvoorbeeld zulk een enorme uitdaging, maar de mobiliteit in Europa van bij voorbeeld studenten, is nog heel gering.
Als wij het oude ERASMUS-programma buiten beschouwing laten, is slechts 2% van de studenten mobiel. Dit is nu niet bepaald een percentage waarop we een nieuwe economie kunnen bouwen.
We staan aan het begin van een nieuw technologisch tijdperk, en ik feliciteer de Commissie en het Portugese voorzitterschap dan ook met hun werk voor het inluiden hiervan.
We hebben een programma nodig dat de beste onderwijspraktijk uit de diverse Europese landen evenaart.
Een hele serie nieuwe initiatieven voor bijvoorbeeld kleine bedrijven of on-line gezondheidszorg kan niet worden waargemaakt, als mensen niet leren hoe ze zich van deze technologische mogelijkheden moeten bedienen.
Dit betekent wellicht dat we onze onderwijsprogramma's moeten herzien, zodat ze de vergelijking kunnen doorstaan met de programma's waarover we zo enthousiast zijn.
Afsluitend wil ik nog opmerken dat we tegen het einde van dit jaar vier nieuwe programma' s op stapel zullen hebben staan: Media, Cultuur 2000, Jeugd en Socrates.
Ik hoop dat we het werk evalueren van de voorgaande programma's, en er aldus voor zorgen dat deze programma's niet zo maar boven op de stapel terecht komen, maar een werkelijk nieuw begin vormen en ons goed opgeleide Europese burgers afleveren.
Mijnheer de voorzitter, ik heb groot bezwaar tegen het voorstel uit het wetgevingsprogramma om de landbouwbegroting met driehonderd miljoen euro te verlagen teneinde de wederopbouw van Kosovo te kunnen financieren.
Hoewel ik het volledig eens ben met de noodzaak om Kosovo opnieuw op te bouwen en ten volle besef dat het gemeenschappelijk landbouwbeleid ongeveer de helft van de totale EU-uitgaven opslorpt, ben ik er tegen dat de landbouwbegroting wordt gezien als een bron waar een andere afdeling kan komen dringen elke keer als ze dorst heeft.
Men heeft ons weliswaar verzekerd dat geen van de financiële verplichtingen die de Commissie is aangegaan voor de uitvoering van het GLB, door deze beslissing in gevaar komt, maar ik geloof daar eigenlijk niet zoveel van.
Het gaat er bij mij niet in dat dit slechts een éénmalige gebeurtenis is.
Hoe kan ik de boeren in mijn kiesdistrict in Schotland, die een van de zwaarste recessies in meer dan honderd jaar beleven, nu uitleggen dat deze driehonderd miljoen beter besteed zijn aan Kosovo?
Elke dag gaan boeren in het Verenigd Koninkrijk failliet, het aantal zelfmoorden onder de boeren en landarbeiders heeft een ongekende niveau bereikt en de economie in agrarisch Groot-Brittannië gaat steeds verder achteruit. Hoe kan ik hen dan uitleggen dat deze driehonderd miljoen euro beter kunnen worden besteed aan Kosovo?
Het zou onder dergelijke omstandigheden waanzin zijn om zo diep het mes in de begroting te zetten.
We zouden juist moeten overwegen om meer uit te geven, ter verlichting van deze crisis, en niet minder.
Ik verzoek de parlementsleden dringend bij stemming tegen dit voorstel te stemmen.
Mijnheer de Voorzitter, ik wil na deze uitweiding over de begroting graag terugkomen op het jaarlijks wetgevingsprogramma.
Er is één onderwerp dat ik aan de orde wil stellen: wat is er gebeurd met de wetgevingsinitiatieven die het Parlement heeft genomen volgens artikel 192 van het EG-Verdrag?
Dit met het Verdrag van Maastricht aan het EG-Verdrag toegevoegde artikel kent, zoals de heer Prodi weet, het Parlement het recht toe de Commissie te verzoeken om wetgevingsvoorstellen.
Het vorige Parlement heeft zes keer van dit recht gebruik gemaakt, maar slechts in één geval heeft de Commissie ook echt gereageerd op ons verzoek en een wetgevingsvoorstel ingediend. Dit voorstel betrof het verslag van mijn collega, de heer Rothley, over de verzekering van mensen die hun vervoermiddel in andere lidstaten gebruiken.
Dit is weliswaar een goed voorbeeld, maar de vraag is wel wat er met de vijf andere verzoeken is gebeurd?
De Commissie lijkt niet te hebben gereageerd.
Ze is niet verplicht te reageren, maar we verwachten eigenlijk wel dat de Commissie, gezien de geest van samenwerking, deze voorstellen zorgvuldig bestudeert en in de meeste gevallen daarop ingaat.
Eén reactie op zes verzoeken is eenvoudigweg niet voldoende.
Nu worden de Verdragen tijdens de intergouvernementele conferentie opnieuw onder de loep genomen.
Nadat dit artikel is toegevoegd aan het Verdrag van Maastricht, hebben we geen druk meer uitgeoefend op de intergouvernementele conferentie van Amsterdam om een volledig wetgevingsinitiatiefrecht voor het Parlement te verkrijgen. Een dergelijk recht zou betekenen dat wij een voorstel direct bij de Raad kunnen indienen en niet via de Commissie moeten gaan.
We waren blij met het compromis van artikel 192, maar als het niet blijkt te werken en voor het Parlement niet bevredigend uitpakt, zal er druk ontstaan in de richting van wijziging van het Verdrag en dan zal het Parlement alsnog het volledige wetgevend initiatiefrecht kunnen verkrijgen. De Commissie wenst dit niet, omdat zij grote waarde toekent aan dit alleenrecht.
Ik moet haar dan wel ook zeggen dat als ze niet wil dat dit artikel wordt gewijzigd, ze in eerste instantie ervoor moet zorgen dat zij de verantwoordelijkheden serieuzer neemt die ze op grond van het bestaande artikel heeft.
Ik dring er bij de Commissie op aan dat, als in de toekomst het Parlement verzoeken doet om wetgevingsvoorstellen, zij daar in tenminste de meeste, zo niet alle gevallen op in gaat.
Mijnheer de Voorzitter, de Commissie heeft voor 2000 een ambitieus werkprogramma voorgesteld.
Wij kunnen het daarmee alleen maar eens zijn.
Het programma vertoont echter ook betreurenswaardige leemten.
Een daarvan wil ik beklemtonen. Ook de heer Jarzembowski heeft het daarover al gehad.
Ik mis in het werkprogramma het toerisme.
Dat is nochtans een van de belangrijkste economische sectoren binnen en buiten de Unie.
Men belooft ons allang maatregelen op dit terrein.
De kadervoorwaarden moeten dringend worden verbeterd, maar er gebeurt niets.
De Commissie heeft echter niet alleen op wetgevend gebied een belangrijke taak.
Zoals de heer Poettering opmerkte, heeft de Commissie ook een uiterst belangrijke opdracht als hoedster van de Verdragen.
Hier heeft de Commissie, naar aanleiding van een bepaalde gebeurtenis, besloten nauw toezicht uit te oefenen op een lidstaat.
Als burger van dat land heb ik daarmee geen probleem.
Ook mijn land zal geen problemen hebben om zich op het gebied van mensenrechten, vreemdelingen en het antiracismebeleid aan de Europese controle te onderwerpen.
In het verleden hebben wij bewezen dat ons land op al die terreinen voortreffelijk presteert, en dat zal ook in de toekomst het geval zijn.
Mijnheer de voorzitter, als de Commissie als hoedster van de Verdragen optreedt, moet ze dat voor iedereen doen.
Ook de veertien, of althans enige daaronder, kunnen met hun houding het Gemeenschapsrecht overtreden. In de voorbije dagen en weken is het Gemeenschapsrecht herhaaldelijk geschonden, onder meer in de kwestie van de culturele hoofdstad 2000, de programma' s voor onderwijsuitwisseling van de Unie en op een aantal andere terreinen.
Ik lees hier "enzovoort'" . Ik hoop echter dat het niet "enzovoort" gaat.
Daarom verzoek ik de Commissie ook op dat terrein als hoedster van de Verdragen te handelen en waakzaam te zijn.
Mijnheer de Voorzitter, geachte afgevaardigden, ik dank u voor dit serieuze, concrete en eenvoudige debat.
Ik wil u echter op het hart drukken mijn toespraak van vandaag te zien als slechts een onderdeel van een veel groter, dagelijks te voeren debat.
Het Europees Parlement heeft gekozen voor de methode van korte toespraken en daarom mag men de band die bestaat tussen de toespraken van vandaag en die van gisteren en de vorige maand niet uit het oog verliezen. De vorige maand hebben wij de grote lijnen aangegeven; toen moesten wij kort en bondig zijn.
Vandaag hebben wij een gedetailleerd jaarprogramma gepresenteerd en dus zijn wij in detail gegaan.
Uit het debat blijkt eens te meer overduidelijk hoe belangrijk onze samenwerking is.
Bij alle vraagstukken - vanmorgen werd al gesproken over de noodzaak van grootscheepse coördinatie op het gebied van de begroting en de gemeenschappelijke activiteiten, over de noodzaak van een standpunt ten aanzien van de intergouvernementele conferentie, en de betrekkingen met de Raad - zijn gemeenschappelijke inspanningen van Parlement en Commissie vereist.
Daarom is het zo belangrijk dat wij goed beslagen ten ijs komen bij de komende intergouvernementele conferentie. Dan zullen immers de regels worden vastgesteld voor ons werk in de toekomst.
Na deze conferentie zal er voorlopig geen nieuwe volgen, want wij kunnen niet aan de gang blijven met intergouvernementele conferenties.
Enkelen onder u waren niet zo gelukkig met de lange lijst.
Ik dacht echter dat vandaag juist het moment was gekomen om een lange lijst, een gedetailleerde uiteenzetting te geven.
Inderdaad ontbreken op deze lijst enkele hoofdstukken.
Velen onder u vermisten hierop - terecht zou ik zeggen - het toerisme. In het toerisme werken meer mensen dan in de landbouw.
Wij zullen hier zeer zeker aandacht aan moeten besteden, ook al heeft de Commissie hier, zoals u weet, maar heel beperkte bevoegdheden.
Hoe dan ook, op de lijst komen talloze vraagstukken voor die wij in de bevoegde commissies nader moeten uitdiepen: veiligheid en gezondheid van de werknemers - hier werd ook kritiek geuit door een van de afgevaardigden, kritiek die ik overigens deel - sociaal beleid, versterking van het buitenlands beleid, concrete projecten zoals Galileo, regionaal beleid en onderwijs.
Ook werd gesproken over de noodzaak om meer vaart te brengen in de verschrikkelijk trage bureaucratie in de Commissie.
Er is dus dit jaar heel wat gemeenschappelijk werk aan de winkel. Wij hebben nu echter een goede kans, zoals velen onder u gelukkig opmerkten: onze economie zal tenminste in de komende twee of drie jaar de wind in de zeilen hebben.
Wij moeten deze kans nu aangrijpen, vooral ook omdat wij rekening moeten houden met het nijpende begrotingsprobleem. Als men zo naar de opmerkingen van vandaag luistert, krijgt men het beeld van een heldere, maar nietsontziende balans.
Wij hebben in de landbouw de bestaande hulpbronnen absoluut nodig. Wij kunnen niet zonder.
Deze zijn onontbeerlijk voor een minimaal behoud van de landbouw in een aantal gebieden. Wij hebben echter ook verplichtingen op het gebied van het buitenlands beleid - ik denk aan Kosovo en andere vraagstukken - waardoor het moeilijk wordt de begroting in evenwicht te brengen.
Zoals de heer Elles al zei, zullen wij onze verplichtingen gedeeltelijk kunnen nakomen met besparingen, die naar wij hopen meer dan drie percent per jaar zullen bedragen, waardoor dus meer middelen beschikbaar komen. Wij weten echter heel goed dat ook deze extra middelen niet voldoende zullen zijn om programma's en doelstellingen - die ook vanmorgen nog tijdens het debat werden genoemd - op elkaar af te stemmen.
Voor het nemen van de noodzakelijke besluiten is een goede relatie tussen het Parlement en de Commissie zeer belangrijk.
Dit is het moment van de waarheid, dit is het moment waarop wij gemeenschappelijk de toekomst onder ogen moeten zien, het moment waarop wij met andere woorden moeten nagaan welke beperkingen ons door de begroting worden opgelegd, welke fundamentele besluiten genomen moeten worden en welke grootscheepse activiteiten wij voor de toekomst op stapel moeten zetten.
Dit is ons hoofdthema voor de komende maanden. Tegelijkertijd stelt zich echter - zoals ook u reeds opmerkte - het probleem van de bevoegdheden, het probleem van de bestuurbaarheid en de Europese constitutie, waarin het dus zal gaan om de bevoegdheden van de landen, de regio's en de Länder.
Ik geef mij volledig rekenschap van dit vraagstuk.
Ik heb de vorige week een ontmoeting gehad met officiële vertegenwoordigers van de Duitse Länder. Ik heb dit probleem met hen besproken.
Daarbij draaide het gesprek absoluut niet om decentralisering, integendeel, het ging veel dieper dan dat. Wij hebben van gedachten gewisseld over de mate van bestuurbaarheid die wij in Europa moeten hebben, en niet over decentralisering.
Daarom heb ik ook gezegd dat een witboek over bestuurbaarheid moet worden opgesteld.
Wij zijn bezig met iets heel nieuws.
Natuurlijk kan men kritiek hebben op hetgeen wij doen; in ons werk stuiten wij op beperkingen en moeilijkheden, maar wij gaan als het ware door de intellectuele en experimentele geluidsbarrière in de politiek heen.
Daarom moeten wij onze krachten bundelen.
Het witboek over de bestuurbaarheid enerzijds en de begrotingsproblematiek anderzijds zijn de twee pijlers voor onze gemeenschappelijke politieke activiteiten in de nabije toekomst.
Ik kan u één ding echter op een briefje geven: in de Commissie beginnen wij echt met een schone - en niet een vuile - lei, waarop wij alles schrijven wat volgens ons goed is voor de toekomst van de instellingen waarvoor wij verantwoordelijk zijn.
Natuurlijk moeten wij hieraan ijverig werken.
Het is immers niet voldoende een schets te maken van onze plannen. Daarmee kom ik dan meteen terecht bij uw derde punt: rekenschap en verantwoording van onze activiteiten.
Wij maken jaarlijks een verslag over de ondernomen activiteiten.
In februari hebben wij het jaarverslag voor 1999 ingediend waarin alle ondernomen activiteiten staan en alle activiteiten die wij nader willen uitdiepen.
Wij zijn echter tevens van plan de informatie over de lopende werkzaamheden te verbeteren.
Dit is het toekomstplan van een grote Europese Unie, een plan met een bepaald doel.
Als wij dit plan niet uitvoeren, zal er voor ons geen plaats zijn in de nieuwe wereld.
Er is hier kritiek geuit op de mondialisering.
Mijns inziens is die kritiek nutteloos; de mondialisering is gewoon niet te stuiten en daarom stelt zich enkel de vraag hoe wij deze mondialisering in goede banen kunnen leiden.
Willen wij dat de mondialisering plaatsvindt op een voor de onderontwikkelde landen en de derde wereld verantwoorde wijze?
Mijns inziens gaat het hierbij om een heel belangrijke strategie.
Daarom kunnen wij Seattle niet veronachtzamen.
Integendeel, wij moeten een nieuw begin maken met Seattle en wel onmiddellijk, waarbij wij natuurlijk wel de fouten moeten zien te vermijden die tot de mislukking van Seattle hebben geleid.
Geleidelijk aan begint men de noodzaak te voelen van een wereldbewustzijn: wij moeten ons om heel de wereld bekommeren en niet alleen om ons eigen hachje.
O wee als wij de mondialisering zouden tegenhouden: deze is de enige hoop voor Indië, voor China, voor de wereld die de mondiale economie nodig heeft om te groeien.
Wij mogen deze landen in deze delicate fase niet in de wurggreep nemen.
Dat is onze lotsbestemming. Het is onze taak te zorgen voor een Europa dat steeds beter is opgewassen tegen zijn rol.
Daarvan is de uitbreiding een deel. De uitbreiding is niet enkel een instrument om de vrede te bewaren, maar ook een instrument om onze rol te bepalen.
Ik kom nog even terug op de uitbreiding.
De Commissie heeft een sterke, moedige, maar ook strenge en serieuze houding ten aanzien hiervan.
Er zijn twee soorten kritiek geuit.
Enerzijds zegt men dat onmiddellijk moet worden uitgebreid - hetgeen wij ook willen - en anderzijds wijst men op de noodzaak de gevolgen van de uitbreiding en de uitvoeringsinstrumenten aandachtig te bestuderen. Ik heb gezegd dat wij de publieke opinie in de kandidaat-landen en in onze eigen landen gerust moeten stellen over de uitbreiding.
Ik weet heel goed dat deze uitspraak in enkele kandidaat-landen niet in goede aarde is gevallen.
Ik heb dit echter gezegd voor hun eigen bestwil, en niet alleen voor de onze. Als men namelijk ook maar de verdenking zou koesteren dat de uitbreiding op oppervlakkige wijze gebeurt, zou de publieke opinie zich tegen deze historische onderneming keren en geen steun verlenen aan onze enorme inspanningen die een stempel zullen drukken op al onze activiteiten en morele inhoud zullen geven aan ons politieke bouwwerk.
Daarom moeten wij blijk geven van evenwicht bij de begroting, de uitbreiding en de bestuurbaarheid. Wij moeten duidelijk maken dat wij ons bewust zijn van onze opdracht, van de noodzaak middelen en doelstellingen met elkaar in overeenstemming te brengen.
Dat is de taak van elk parlement, van elke regering.
Mijnheer de Voorzitter, ik heb een zeer actuele en precieze vraag aan de voorzitter van de Commissie gesteld. Ik vroeg hem naar zijn opvatting over de verhouding tussen vrijheid van meningsuiting en de plicht om loyaal samen te werken met de instellingen.
Helaas heb ik geen antwoord op die vraag gekregen.
Het gaat hier om een vraagstuk waarover op dit moment in heel Europa wordt gediscussieerd en wij zijn zeer benieuwd de opvatting van de Commissievoorzitter te horen.
No, not this time either!
Hartelijk dank, mevrouw Thors.
De voorzitter van de Commissie heeft naar zijn beste vermogen geantwoord en nu moeten wij het debat voortzetten.
Tot besluit van deze verklaring heb ik vijf ontwerpresoluties overeenkomstig artikel 37, lid 2, van het Reglement ontvangen.
Het debat is gesloten.
De stemming vindt donderdag om 12.00 uur plaats.
Cacao- en chocoladeproducten
Aan de orde is de aanbeveling voor de tweede lezing (A5-0047/2000) van de heer Lannoye, namens de Commissie milieubeheer, volksgezondheid en consumentenbeleid, betreffende het gemeenschappelijk standpunt, door de Raad vastgesteld met het oog op de aanneming van de richtlijn van het Europees Parlement en de Raad inzake cacao- en chocoladeproducten voor menselijke consumptie (9947/1/1999 - C5-0252/1999 - 1996/0112(COD)).
Mijnheer de Voorzitter, het lijkt me zinvol op te merken dat we in oktober 1997 over de eerste lezing van dit voorstel voor een richtlijn betreffende cacao- en chocoladeproducten gestemd hebben.
De Raad heeft dus erg veel tijd nodig gehad om een gemeenschappelijk standpunt te bepalen, tot oktober 1999 om precies te zijn.
Twee jaar dus, en ik geloof dat dit Parlement en de publieke opinie in het algemeen de moed een beetje hebben laten zakken, zozeer zelfs dat een deel van onze leden denkt dat we hier met een evenwichtig compromis te maken hebben. In de Commissie milieubeheer, volksgezondheid en consumentenbeleid zijn zij zelfs in de meerderheid.
Zij zien het gemeenschappelijk standpunt als een evenwichtig compromis waar we niet te veel meer aan moeten morrelen.
Persoonlijk ben ik van mening dat er een evenwichtig compromis uit de bus was gekomen na de eerste lezing, en ik vind het dan ook bijzonder jammer dat de Europese Commissie het Parlement op geen enkele wijze ondersteund heeft, toen de Raad de zaak in zijn eentje verder bedisselde.
De Commissie heeft op geen enkel moment de amendementen van het Parlement doorgegeven, en heeft tijdens het debat in de Commissie milieubeheer, volksgezondheid en consumentenbeleid nogmaals verklaard dat het gemeenschappelijk standpunt ongemoeid moest worden gelaten, of, in klare taal, dat alle amendementen verworpen moesten worden.
De Commissie milieubeheer, volksgezondheid en consumentenbeleid heeft niettemin twee belangrijke amendementen goedgekeurd.
Dit verheugt mij, ook al is het niet toereikend.
Eerlijk gezegd vind ik het huidige compromis niet aanvaardbaar.
Het gebruik van plantaardig vet wordt algemeen toegestaan, zonder dat de consument voldoende informatie wordt aangereikt. Bovendien is er geen rekening gehouden met de onbetrouwbaarheid van de analyses, is het subsidiariteitsbeginsel geschonden en is men door de knieën gegaan voor de eisen van de multinationals.
Dit alles gaat ten koste van de ambachtelijke chocoladefabrikanten uit het midden- en kleinbedrijf, de rechten van de consument en miljoenen cacaoboeren die hun toekomst op het spel gezet zien worden. Ik denk met name aan de meer dan tien miljoen cacaoboeren in West-Afrika die overduidelijk in hun voortbestaan bedreigd zijn.
Waarom zeg ik dit, terwijl aan het gemeenschappelijk standpunt een bijlage is toegevoegd die het probleem lijkt op te lossen?
In die bijlage wordt het aantal toegestane soorten plantaardig vet tot zes beperkt. Een van die zes is shea- of karitéboter, afkomstig van een gewas dat groeit in een aantal arme Afrikaanse landen, onder meer Mali en Burkina Faso.
Jammer genoeg biedt deze lijst onvoldoende garanties voor de toekomst.
Enerzijds kunnen er gelijkwaardige cacaobotervervangers gemaakt worden zonder karité, en ik twijfel er niet aan dat dat ook zal gebeuren om de kosten te drukken en om een betrouwbaarder product te krijgen.
Anderzijds zijn er industriële, chemische of gentechnische procédés waarmee cacaobotervervangers aangemaakt kunnen worden op basis van palmolie.
Nu is palmolie een goedkope grondstof die eveneens in het lijstje voorkomt.
Deze komt voort uit een teelt op industriële schaal en kan zelfs tien keer zo goedkoop zijn als cacaoboter. Tot mijn grote spijt zetten de voorstanders van plantaardige vetten de karitéboeren op tegen de cacaoboeren - met steun nog wel van de Commissie - terwijl de karitéboeren al onze aandacht verdienen.
Daarmee verdoezelen ze iets dat volgens mij zo klaar is als een klontje, namelijk dat de chocolademultinationals de enigen zijn die beter worden van de tekst die de Raad nu voorstelt. Hun doel is de winst te vergroten door goedkope plantaardige vetten te gebruiken en zo de neerwaartse druk op de cacaoprijs te vergroten.
Bepaalde, uit verschillende fracties afkomstige amendementen brengen eerherstel voor het standpunt van het Parlement uit eerste lezing. Dit verhoogt volgens mij de waarde van de tekst.
Ik denk bijvoorbeeld aan de amendementen van mevrouw Thomas-Mauro, mevrouw Ries en mevrouw Isler Béguin. Zij hebben voorgesteld om op de voorkant van de verpakking verplicht te laten vermelden dat het product plantaardige vetten bevat, vooraf een betrouwbare analysemethode goed te keuren, het door de Raad geschrapte subsidiariteitsbeginsel in ere te herstellen - ook al had de Commissie oorspronkelijk voorgesteld het wel te hanteren -, een verbod in te voeren op gentechnische en chemische procédés - de Commissie milieubeheer, volksgezondheid en consumentenbeleid steunt overigens het verbod op gentechnische procédés - en tot slot, en dit is bepaald niet het minst belangrijke voorstel, een grondige studie te laten maken naar de sociaal-economische gevolgen voor de cacaoproducerende landen.
Die laatste dreigen immers de eerste slachtoffers van deze tekst te worden.
Zo'n studie zou moeten worden uitgevoerd als deze tekst van kracht wordt, en niet lang daarna.
Kort en goed, mijnheer de Voorzitter, waarde collega's, wij herstellen op deze manier het standpunt van onze vorige stemming van twee jaar geleden.
Daarmee tasten we het gemeenschappelijk standpunt van de Raad aan, maar ik vind dat het Parlement zijn plaats hoort op te eisen in het medebeslissingsproces en niet zonder meer door de knieën mag gaan voor de beslissingen van de Raad, ook al komen die er na een bevalling van twee jaar.
Voorzitter, de chocolade was in eerste lezing het voorwerp van een harde discussie.
Terecht en niet zonder resultaat.
Terecht omdat het oorspronkelijke voorstel alleen oog had voor de interne markt.
De kwaliteit van het product bleek van secundaire zorg en voor de ethische en juridische verplichtingen ten aanzien van ontwikkelingslanden had de Commissie al helemaal geen aandacht.
De discussie was niet zonder resultaat.
Wie het gemeenschappelijk standpunt ernstig analyseert moet toegeven dat de democratie werkt.
Wij zijn niet morrend en passief aan de kant gaan zitten, maar actief gaan amenderen.
Andere wetten toestaan?
Ja, als het dan toch moet, maar dan wel op onze condities.
Wij wilden alleen tropische vetten, het gemeenschappelijk standpunt somt ze limitatief op.
Wij wilden dubbele etikettering, het gemeenschappelijk standpunt geeft ze ons, alleen hadden de we de extra vermelding liever op de hoofdzijde van de verpakking gezien.
We eisten een impactstudie.
Die komt er, tweeëneenhalfjaar nadat de richtlijn effectief uitwerking zal hebben.
We eisten dat de Commissie desgevallend een wijzigingsvoorstel doet.
Welnu, ze moet het doen en wij kunnen het dan zonodig opnieuw amenderen.
We wilden geen comitologie voor essentiële wijzigingen.
We krijgen de codecisie.
En we vroegen meer precieze meetmethoden; ik denk dat het onderzoeksinstituut in Ispra zijn huiswerk niet slecht heeft gedaan.
Met velen in dit Huis waren we niet gelukkig met het Commissievoorstel.
De andere vetten dan cacao hebben we niet kunnen tegenhouden, maar we hebben het gebruik ervan zodanig kunnen conditioneren dat de ontwikkelingslanden zelf zeggen dat de tekst die nu op tafel ligt eigenlijk aanvaardbaar is en dat de kwaliteitschocolade met alleen cacao zich kan onderscheiden van de andere.
Voorzitter, als schaduwrapporteur voor de EVP-fractie ben ik fier dat vrijwel alle amendementen uit de eerste lezing, die zo zwaar het gemeenschappelijk standpunt beïnvloed hebben, het product zijn van ons artisanaal werk.
Namens de EVP zijn dan ook geen amendementen meer ingediend maar sommige collega's zullen nog wel amendementen van anderen steunen, temeer daar het onze amendementen waren uit eerste lezing die hernomen worden.
Zelfs als geen enkel amendement het haalt, mag het resultaat gezien worden.
Ik wil afronden met de volgende overdenking.
In het debat over chocolade is het woord ethiek meermaals gevallen.
Voor mij impliceert ethisch gedrag ook dat, als dit Huis scoort, we dat ook moeten kunnen zeggen en in de verf durven zetten.
Als men overwinningen boekt mag men er ook van genieten.
Misschien moeten wij ook dat eens leren, collega's.
Mijnheer de Voorzitter, het heeft ons vijfentwintig jaar gekost om tot een gemeenschappelijk standpunt te komen dat een waarlijk compromis is.
Ik wil mijn respect voor de heer Lannoye betuigen.
Hij is een vaardig parlementariër en heeft zijn zaak met kracht en overtuiging bepleit, maar hij onderschat zijn eigen bijdrage aan dit debat.
Het zijn zijn inspanningen en die van anderen die hebben geleid tot dit standpunt, dat wel als een compromis kan worden beschouwd.
Diegenen die dit ontkennen en stellen dat we nog steeds volledige obstructie plegen, erkennen evenals degenen die morgen het gemeenschappelijke standpunt willen verwerpen, in feite dat ze deze richtlijn helemaal niet wensen.
Zij willen dat in geen van de lidstaten en in geen enkele vorm, plantaardige vetten worden toegevoegd aan een product dat de naam chocolade draagt.
Dit standpunt zou echter onaanvaardbaar zijn voor zowel de meerderheid van de lidstaten als voor de meerderheid van de Europese consumenten. Ik wil mijn korte spreektijd dan ook graag benutten om het tegengestelde te bepleiten.
Wanneer we niet langer streven naar harmonisatie, maar naar nul procent plantaardige vetten - dit is in de campagne altijd een discussiepunt geweest - dan vragen we om waarborgen voor de consumenten, de voornaamste producenten, en in wezen voor de normen die we zelf binnen de Europese Unie bepalen.
De amendementen die in de Commissie milieubeheer, volksgezondheid en consumentenbeleid zijn ingediend waren, met uitzondering van een aantal amendementen dat is goedgekeurd, bedoeld om sabotage te plegen en een ontwerpresolutie over dit onderwerp op te schorten voor heel de zittingsduur van dit Parlement en deze commissie.
Deze aanpak is onaanvaardbaar. De amendementen vragen om effectstudies voordat de richtlijn zelf in werking kan treden en om alle mogelijke extra aanduidingen, naast de dubbele etikettering op de verpakking waarin we voor de consumenten al hebben voorzien.
Mijn fractie steunt het gemeenschappelijke standpunt met uitzondering van enkele leden die zelf het woord zullen nemen tijdens dit debat.
Wij zijn van mening dat de richtlijn gunstig is voor de consumenten.
Die krijgen een grotere keuze, evenals aparte en duidelijke etiketten.
Zij is ook goed voor de fabrikanten van alle plantaardige vetten, inclusief cacaoboter dat het belangrijkste bestanddeel in alle chocoladeproducten is en blijft.
Dit geldt tevens voor degenen die de plantaardige vetten hebben vervaardigd. Zij zijn allemaal opgenomen in een lijst die alleen gewijzigd kan worden met advies en goedkeuring van dit Parlement.
Als ik afkomstig was uit Burkina Faso, uit Mali of uit een ander land dat de beurre de karité produceert en mij werd verteld dat de vrouwencoöperaties die de sheanoten verzamelen - een belangrijk product voor hun export naar Europa - verboden werden of in gevaar werden gebracht omdat ze werden gezien als knechtjes van de multinationals, dan zou ik heel boos worden.
Mijn laatste opmerking- want ik heb geen tijd meer - richt ik tot de producenten van kwaliteitschocolade in België en andere landen, die volgens speciale procédés wordt vervaardigd.
Kwaliteit bewijst zichzelf en dus zullen mensen zoals ik chocolade blijven eten, met of zonder extra etikettering.
We willen nu juist dat mensen de breedst mogelijke keus hebben tussen alle producten. Daardoor zal ook de import in de Europese Unie van cacao en plantaardige vetten stijgen.
Voorzitter, de gemiddelde burger die hoort over dit debat over de chocoladerichtlijn, begint reeds te likkebaarden bij de gedachte aan het smikkelen en smullen van allerlei lekkernijen.
Immers, chocolade geldt als een genotmiddel, helaas.
Ook als nieuw lid van dit Parlement voel ik de last van de lange tijd dat over dit onderwerp gediscussieerd is en kan ik mij niet aan de indruk onttrekken dat chocolade dit Parlement allesbehalve genot heeft gebracht.
Aan deze lijdensweg komt vandaag een einde.
Er zijn vele belanghebbenden bij deze discussie. Er zijn de producenten van cacao, de producenten van de plantaardige oliën, niet-gouvernementele organisaties, chocoladeproducenten en nog meer.
Ze zijn allemaal interessant. Het meest interessant is wat mij betreft echter de consument.
Het meest interessante principe is, wat mij betreft, dat van de keuzevrijheid van die consument.
Daar moeten wij als politici voorzichtig mee zijn.
Immers, over smaak valt niet te twisten.
Het Europees Parlement kan en mag geen geharmoniseerde eurosmaak voorschrijven.
Wat ons betreft hoeven er dus geen waarschuwende teksten in oplichtende neonletters op de voorkant van chocoladeverpakkingen te komen.
Het zijn geen sigaretten.
Natuurlijk zijn er andere belangen die in het oog gehouden moeten worden.
Wij dienen bijvoorbeeld oog te hebben voor de precaire situatie van de landen waar de grondstoffen voor chocolade vandaan komen.
Maar ook hier is voorzichtigheid geboden.
Want er is sprake van tegengestelde belangen.
Waar Ivoorkust cacao exporteert komen andere concurrerende grondstoffen onder meer uit Mali en Burkina Faso.
Het gemeenschappelijk standpunt van de Raad zoals het nu voorligt tracht een balans te vinden tussen al die belangen.
Wat ons betreft had een en ander wat beter gekund.
Maar het beste wat van dit compromis gezegd kan worden, is dat geen van de betrokkenen volledig hun zin hebben gekregen.
Er zijn geen winnaars, maar er zijn ook geen verliezers.
Het grootste deel van de liberale fractie kan best dat wankele evenwicht respecteren.
Wij steunen derhalve het gemeenschappelijk standpunt en vinden dat de richtlijn er zo spoedig mogelijk moet komen.
Laten wij overgaan tot de orde van de dag en chocolade gebruiken waarvoor ze dient, namelijk om van te genieten.
Mijnheer de Voorzitter, mevrouw de commissaris, de chocoladerichtlijn is in zijn huidige vorm onaanvaardbaar, en aangezien het Parlement de richtlijn niet kan verwerpen, zijn wij op zijn minst aan onszelf verplicht haar te verbeteren.
Allereerst moeten wij ons afvragen in hoeverre het wel op zijn plaats is een richtlijn uit te vaardigen die de omschrijving van chocolade verandert.
De codex alimentarius geeft een internationaal geldende definitie van de benaming "chocolade", en daarin staat dat chocolade van cacaoboter gemaakt moet zijn.
Met welk recht gaat de Europese Unie die definitie dan veranderen, alleen maar omdat er lidstaten zijn die ten onrechte de term chocolade hanteren voor producten die uit andere plantaardige vetten dan cacaoboter zijn samengesteld?
Als het Parlement er vandaag mee instemt dat er in plaats van cacaoboter 5% andere plantaardige vetten worden toegevoegd, dat zetten we de deur wagenwijd open voor allerlei andere vormen van volksverlakkerij.
Waarom zouden we morgen immers niet beslissen de term olijfolie te gaan gebruiken voor een mengsel waar palmolie aan is toegevoegd?
Ten tweede, als deze tekst niet wordt gewijzigd, zal de consument binnenkort met een loep op zoek moeten naar de samenstelling van zijn chocola.
Daarom vraag ik mijn collega's met veel nadruk de amendementen aan te nemen die de consument in staat stellen in een oogopslag het verschil te zien tussen echte chocola en chocola met andere plantaardige vetten dan cacaoboter.
Tot slot nog dit: zoals we weten bevindt de cacaoprijs zich momenteel op een dieptepunt, en met dit gemeenschappelijk standpunt dreigt hij volledig in te storten.
Om een chaos te vermijden in de cacaoproducerende landen, moet het Europees Parlement een studie laten uitvoeren naar de gevolgen voor de export.
Daarom vraag ik u alle amendementen van de Commissie milieubeheer, volksgezondheid en consumentenbeleid aan te nemen.
Mijnheer de Voorzitter, mevrouw de commissaris, zoals de kenners weten, is goede chocola van cacaoboter gemaakt.
Als er andere vetten aan worden toegevoegd, gaat de smaak achteruit.
De richtlijn uit 1973 verbood trouwens het gebruik van andere vetten dan cacaoboter, precies om die kwaliteit te garanderen.
Met het toetreden van nieuwe lidstaten tot de Europese Unie zijn er uitzonderingen toegestaan op deze strenge regel.
Ten behoeve van het vrije verkeer van goederen moest er geharmoniseerd worden.
De Commissie had toen kunnen beslissen de hoogste norm tot Europese maatstaf te verheffen en het verbod tot alle lidstaten uit te breiden. Onder druk echter van de multinationals, die hun productiekosten wilden beperken, heeft de Commissie in april 1996 een richtlijn voorgesteld met een lager percentage plantaardige vetten.
Tijdens de eerste lezing heeft het Parlement zich in een wespennest gestoken: namelijk de aanneming van de richtlijn onder bepaalde voorwaarden.
De Raad is toen in het gat gesprongen en heeft zijn gemeenschappelijk standpunt voorgelegd. Daarin biedt hij de mogelijkheid de benaming "chocolade" te gebruiken voor producten met andere plantaardige vetten.
Dit is een zoveelste triomf voor het winstbejag van enkelen, ten koste van de kwaliteit voor allen.
Deze richtlijn zal ernstige gevolgen met zich meebrengen, maar het Parlement kan hem bij de tweede lezing tegenhouden.
Als we dat niet doen, zullen de consumenten en de ambachtelijke chocolatiers te maken krijgen met nivellering naar beneden en een dalende kwaliteit.
De cacaoproducerende ACS-landen zullen hun afzetmarkten en daarmee hun inkomsten zien wegsmelten.
Voor Ivoorkust alleen al gaat het om 300 miljoen dollar.
Zeggen dat ze ongerust zijn is een understatement.
Met het oog op de belangen van de consument en de ACS-landen is mijn fractie met grote meerderheid voor de bescherming van de authenticiteit en de kwaliteit van echte chocola en dus voor een verbod op plantaardige vetten.
Daarom hebben wij een motie ingediend om het gemeenschappelijk standpunt van de Raad te verwerpen.
De ambachtelijke chocoladefabrikanten zijn in de vergaderperiode van januari in Straatsburg alarm komen slaan bij de leden van het Parlement.
Ik roep nu iedereen, die toen zijn solidariteit heeft betuigd, op onze motie te steunen.
Mijnheer de Voorzitter, de bescherming van de consument is onze grootste zorg; de richtlijn inzake de productie en de verkoop van chocolade evenzeer.
De Unie moet kiezen voor vereenvoudiging, vertrouwen, authenticiteit en respect voor verscheidenheid.
Sinds 1973 bepaalt de Europese wetgeving dat de benaming "chocolade" is voorbehouden aan producten die uitsluitend gemaakt zijn van cacao of cacaoboter.
Bepaalde lidstaten hebben bij hun toetreding een vrijstelling gekregen.
Geen probleem, laat ieder de baas blijven over zijn eigen plak chocola.
Ik wil bijvoorbeeld in mijn winkel in Reims een plak chocola volgens de gastronomische tradities van mijn land kunnen kopen, zonder hem met de ene hand tien keer te moeten omdraaien terwijl ik met mijn andere hand mijn bril probeer op te zetten.
Dat deze etiketteringswoede nodig is, is helaas te wijten aan het feit dat er geen vertrouwen meer heerst. Maar mocht u, beste collega's, de huidige definitie van chocolade laten vallen, zorg dan tenminste dat het in alle openheid gebeurt.
Daarom wil ik een lans breken voor de amendementen 29 en 18.
Smaak is cultureel bepaald.
Als u door de knieën gaat voor het compromis, dan zullen wij op ons grondgebied een product voorgeschoteld krijgen dat geen chocolade is, maar wel onder die naam verkocht wordt.
Wij nemen het op voor de authentieke chocolade.
Cacaoboter vormt het hart van de chocola, het bepaalt zijn smaak.
Laten we dat respecteren.
Om de consument gerust te stellen, volstaat het niet een witboek uit te brengen over voedselveiligheid.
Het is niet de taak van de ambachtelijke chocoladefabrikanten uit het midden- en kleinbedrijf om nu hun vakmanschap aan de man te brengen of zich te gaan onderscheiden met opschriften als "echte chocolade" of "gemaakt van echte cacaoboter".
Als we een andere definitie van chocolade accepteren, treffen we een hele beroepsgroep van ambachtslieden en kleine bedrijven.
We staan voor een symbolische stemming.
Goede voorlichting van de consument moet voorrang krijgen, net als de belangen van de cacaoproducerende landen van Afrika die met de Unie zijn geassocieerd via de Overeenkomst van Lomé.
Het zou toch absurd zijn als we een economische effectenstudie gingen plannen, jaren na inwerkingtreding van zo'n soort richtlijn.
Om de multinationals tevreden te stellen, moet de consument het leven moeilijk worden gemaakt, moeten er creatieve, geruststellende etiketten komen, moeten de ambachtelijke chocolatiers een kwaliteitslabel ontwikkelen en de cacao-exporterende landen zich aanpassen. En dan heeft u het over een Europa dat de kloof met de burger moet dichten, dat edelmoedig en transparant moet zijn en culturele verscheidenheid moet respecteren!
Wij hebben geen trek in uw compromischocola: we kennen het federalistische recept maar al te goed.
Het is moeilijk onze volkeren culinair op een lijn te krijgen. Daaruit blijkt maar weer eens concreet hoe verscheiden wij zijn, en dat een doorgedreven harmonisatie bepaald geen lachertje is.
U moet goed beseffen, geachte collega's, dat we Europa niet geliefder maken met dit soort oplossingen zonder smaak of kraak.
Mijnheer de Voorzitter, sinds mensenheugenis eten koeien gras en wordt chocola van cacaobonen gemaakt.
Toen begon enkele jaren geleden Groot-Brittannië, het land dat de mensheid vlees met jam, hooligans en Adam Smith heeft geschonken, zijn koeien karkassen te voederen en chocola zonder cacao te maken.
Deze aberraties zouden tot de Britse eilanden beperkt zijn gebleven, ware het niet dat de open grenzen ruim baan hebben gemaakt voor nepchocola. Dit heeft ertoe geleid dat de consument tegenwoordig in zeven van de vijftien lidstaten zonder het te weten gemanipuleerde chocola tot zich neemt, ook in het Oostenrijk van de heer Haider, dat daarmee in hetzelfde schuitje zit als het Portugal van de heer Guterres.
Om ons gerust te stellen wordt de vervalsing beperkt tot zes tropische grondstoffen: ilipé uit Borneo, shea- of karitéboter, waar ook motorolie voor vliegtuigen van gemaakt wordt, enzovoort.
Slechts een paar richtlijnen en amendementen verder zullen, die zes grondstoffen er zeven worden, vervolgens acht en negen, tot er ook soja, koolzaad en genetisch gemodificeerde organismen in zitten.
Ze zeggen ons ook dat de nepcacao maar tot 5% beperkt zal blijven... om te beginnen, want daarna wordt het 10%, nog los van het feit dat er geen enkele controle zal worden uitgeoefend, net zomin als er trouwens enige controle wordt uitgeoefend op de dozen Chiquitabananen die achttien kilo mogen wegen maar er eigenlijk twintig wegen.
Die controle is trouwens toch nergens goed voor, want naar men ons zegt bedraagt de foutmarge 1%, terwijl het volgens de wetenschap 40% is.
Wat men ons vooral zegt, is dit: "Zet uw tanden er maar in, drink maar lekker op, wees maar niet bang, want we hebben een mooi etiket om u te beschermen".
Maar zo'n etiket is grafisch bedrog, want het is toch onleesbaar, en bovendien is het wetenschappelijk hypocriet, want de vermelding "palmolie" zal bijvoorbeeld verloren gaan in de lange lijst met andere ingrediënten. Het is net als met de port.
Ze zeggen ons niet dat het om een vervalsing uit Zuid-Afrika gaat. Bij cacao zeggen ze ons ook niet dat het om een vervalsing gaat.
Omdat ze geen andere argumenten vinden om hun nepchocola te slijten, zeggen de multinationals: "Jullie slikken die 5%, of we vervalsen alles".
En wat dan nog?
Noem zo'n artikel "karitélade" als het van karité is gemaakt, of "sojalade" als het van soja is gemaakt, maar geen "chocolade".
De 338.000 ton Franse chocola moet van cacaobonen gemaakt blijven, en de Franse ambachtelijke chocolatiers moeten hun 19 miljard franc omzet op een eerlijke manier kunnen blijven halen.
We zijn dat wettelijk verplicht tegenover Ivoorkust en de boeren van Afrika.
Wij zijn gebonden aan het Overeenkomst van Lomé en het grondstoffenverdrag dat de Europese Unie voor cacao heeft ondertekend.
We zijn dat ook financieel verplicht.
Als we ons daar niet aan houden, zullen we de verliezen van die landen moeten compenseren via het Stabex, het stelsel tot stabilisatie van de exportopbrengsten.
We zijn dat verplicht uit het oogpunt van de volksgezondheid en de voedselveiligheid, want bepaalde cacaovervangers, zoals de brasilnoot, kunnen immuunreacties veroorzaken.
Tot slot is dit ook een morele kwestie, een kwestie van waarachtigheid.
Het moet afgelopen zijn met de heerschappij van de leugen, want het begint met nepchocola en het eindigt met een Europese nepcommissie waarvan de leden genetisch gemodificeerd zijn naar Amerikaans model en het embleem een goedkope vlag wordt die een mondiale lading dekt.
Mijnheer de Voorzitter, mevrouw de commissaris, genetisch gemodificeerde organismen en de gekkekoeienziekte hebben het enthousiasme van de lieden die met ons voedsel sjoemelen niet kunnen temperen.
De mens blijft voor tovenaarsleerling spelen, en de voedselveiligheid is een speelbal in zijn handen.
Dankzij het gelobby van de industrie krijgen we nu chocola met plantaardige vetten.
Het cacaogehalte gaat met 15% achteruit, maar de naam chocola blijft behouden.
Daar wringt de schoen.
Het gebrek aan transparantie ligt er duimendik bovenop, en dat terwijl we toch wel een duidelijk onderscheid maken tussen boter en margarine.
Er komt een discrete vermelding in kleine lettertjes op de achterkant van de wikkel, en daaruit moet de nieuwe samenstelling blijken.
De kwaliteit gaat erop achteruit, net zo goed als de smaak. De klant wordt bedrogen waar hij bij staat.
Dit surrogaat, deze nepchocola wordt goedkoper dan echte en doet de ambachtelijke chocolademakers die de authenticiteit, de ethiek en de traditie van hun vak in ere houden, oneerlijke concurrentie aan. Naarmate zich nieuwe lidstaten bij de Unie aansloten werden er uitzonderingen toegestaan.
Achter de schermen proberen de multinationals nu al een jaar of vijftien te bereiken dat die uitzonderingen tot algemene regel worden verheven. Voor hen hangen er immers enorme winsten aan vast.
Aan de andere kant heerst er ongerustheid over de ambachtelijke chocolatiers en de cacaoproducerende ontwikkelingslanden. Er bestaan serieuze plannen om die laatste schadeloos te stellen.
Tot slot noem ik nog een groot probleem: we kunnen op dit moment wel uitmaken of er plantaardige vetten in een stuk chocolade zitten, maar nog altijd niet welke vetten en hoeveel.
We kunnen dus geen enkele controle op de samenstelling uitoefenen, en de deur naar fraude staat dus wagenwijd open.
Wat we moeten doen, is de benaming "chocolade" verbieden voor alle artikelen die andere ingrediënten bevatten dan suiker en cacao.
We mogen de consument niet bedonderen door de naam "chocolade" voor om het even wat te gebruiken
Europa mag niet medeplichtig worden aan bedrog en aan gesjoemel met ons voedsel, net nu voedselveiligheid een van onze prioriteiten aan het worden is.
Europa mag de grootste gemene deler niet tot norm verheffen; het moet over de kwaliteit van onze levensmiddelen en de gezondheid van de consument waken.
Wij zijn aan deze principes gehecht, en daarom kunnen we de doelstelling van deze richtlijn niet billijken.
Door hem te verwerpen, sturen we een krachtig signaal naar de burger en laten we ons als Parlement van onze verantwoordelijke kant zien.
Dat is wat we met dit amendement willen bereiken.
Doen we dat niet, dan krijgen we binnenkort wijn zonder druiven en boter zonder room.
Voorzitter, collega's, het gemeenschappelijk standpunt met betrekking tot de chocoladerichtlijn gaat over - en ik citeer voor de gelegenheid letterlijk de lobby van de chocolade-industrie - een richtlijn die een echt eengemaakte markt creëert voor chocoladeproducten waarbij de nationale chocoladetradities in ere gehouden worden, die volledige informatie biedt aan de consumenten en die de belangen van de ontwikkelingslanden vrijwaart.
Is dat ook wel zo?
Ik begin bij de informatie aan de consument.
De Commissie heeft zelf toegegeven dat er geen sluitende detectiemethode bestaat.
Er bestaat een foutenmarge van 2%.
Op 5% is dat zelfs 50% meer.
Onaanvaardbaar lijkt me dat te zijn.
Bovendien is de controle afhankelijk van het soort chocolade en de informatie die de producent wenst te geven.
We nemen onszelf, en vooral de consument, niet au serieux door een richtlijn in te voeren die we niet afdoende kunnen controleren.
De belangen van de derde wereld: het verontrust me echt dat zowel de voor- als de tegenstanders van het gemeenschappelijk standpunt dit argument constant naar voren brengen.
De een zegt dat het goed is voor de derde-wereldlanden en de ander zegt dat meer dan 1 miljoen boeren in West-Afrika eronder zullen lijden.
Wat is het nu en wat zal het zijn?
Is het dan zo veel gevraagd om dit vooraf te checken en te controleren en te kijken wat deze richtlijn zal doen met bijvoorbeeld de export en de duurzame ontwikkeling van cacao-producerende landen?
Tenslotte, collega's, moet me echt nog iets van het hart.
Te pas en te onpas wordt gezegd dat dit Parlement geen enkel amendement mag aanvaarden omdat dit delicate compromis anders in het gedrang zal worden gebracht.
Wel, als dat zo is en als dat een argument is, dan stel ik voor dat we nu de boeken sluiten.
Elk gemeenschappelijk standpunt is altijd een delicaat evenwicht tussen nationale belangen, ecologische voorwaarden en sociale afwegingen.
Het Europees Parlement moet ook in dit dossier zijn rol spelen en ervoor zorgen dat het gemeenschappelijk standpunt op een aantal punten wordt geamendeerd en een richtlijn wordt die goed is voor de consumenten en de derde wereld.
Mijnheer de Voorzitter, één van de geneugten van een verblijf in landen als België of Frankrijk, is hun chocolade.
Hij is heerlijk, maar miljoenen Europeanen laten zich ook graag de Britse chocolade smaken en niemand wordt er ziek van.
Wat er ook in moge zitten, zij noemen dit product graag chocolade.
Wij beledigen de burgers die we vertegenwoordigen wanneer we semantische spelletjes spelen over de definitie van het woord chocolade, terwijl zij niet gek zijn en het verschil tussen de verschillende soorten heel goed kennen.
Ze moeten echter zelf kunnen kiezen.
Ik ben er zeker van ben dat met dit compromis de totale markt zal groeien, maar het is toch wrang dat wij geen van allen, noch de Belgen, noch de Fransen, noch de Britten, de cacaoverbouwers een redelijke prijs betalen voor hun inspanningen.
De tegenstelling tussen ons genot van dit luxeproduct en hun armoede is beschamend.
Mijnheer de Voorzitter, in deze kwestie vertegenwoordig ik een minderheid van de leden van de GUE/NGL-Fractie.
Ik vind deze richtlijn eigenlijk volstrekt overbodig.
Volgens mij is het prima als er in de verschillende lidstaten verschillende regels inzake chocolade worden gehanteerd.
Op dit punt is er geen behoefte aan harmonisatie op EU-niveau, maar kan men het oude systeem handhaven.
Als er geharmoniseerd moet worden, en het ziet ernaar uit dat de Raad daartoe besloten heeft, is het mijns inziens beter een gehalte van maximaal vijf procent andere plantaardige vetten dan cacaoboter aan te houden.
Dan zijn beide soorten chocolade nog steeds verkrijgbaar en kan iedereen bij het kopen van chocolade zijn eigen smaak of zijn nationale traditie volgen.
Het alternatief, een verbod op andere plantaardige vetten, betekent tevens een verbod op een groot aantal chocoladeproducten die de consumenten lekker vinden en gewoon zijn te eten.
Volgens mij is dat volstrekt onnodig.
Het is echter wel van belang dat de chocoladeproducten zijn voorzien van duidelijke informatie op de verpakking. Volgens mij voorziet de ontwerprichtlijn daarin, en dus kan de consument kopen en eten wat hij wil.
Het is ook niet zeker dat heel de derde wereld baat heeft bij een verbod op andere plantaardige vetten.
Ten eerste zal een verbod op tropische vetten, bijvoorbeeld op sheaboter, bepaalde landen treffen.
Ten tweede zal het verbod er waarschijnlijk toe leiden dat de vraag naar chocoladeproducten afneemt, en het zal wellicht tevens leiden tot een daling in het verbruik van cacaoboter.
Mijn conclusie is dat ik de voorkeur geef aan handhaving van het oude systeem, met verschillende regels in verschillende landen.
Mocht dit niet mogelijk blijken, dan vind ik het gemeenschappelijk standpunt echter aanvaardbaar.
Mijnheer de Voorzitter, het compromis over de cacao- en chocoladerichtlijn is naar mijn mening in vele opzichten goed te noemen, vooral dankzij de inspanningen van Paul Lannoye.
De eis inzake een duidelijke etikettering kan ik steunen.
Het verschaft de consumenten degelijke informatie en vooral in de landen, waar tot nog toe alleen cacaoboter als plantaardige vetstof in chocolade gebruikt werd, kan het voor de consumenten belangrijk zijn te weten dat er nu een andere plantaardige vetstof in de chocolade kan voorkomen.
Daarentegen ben ik van oordeel dat het zinloos en onmogelijk is aan te geven dat chocolade, die bijvoorbeeld karité als plantaardige vetstof bevat, van mindere kwaliteit zou zijn dan chocolade die uitsluitend cacaoboter als plantaardige vetten bevat.
Om dit te beoordelen bestaan absoluut geen objectieve criteria en de Raad laat het terecht aan de consumenten over om de kwaliteit te beoordelen.
Wij mogen niet vergeten dat karité een even belangrijk bestaansmiddel is voor de landen die het exporteren als cacao voor de landen die cacao exporteren.
Daarom moet de studie over de impact van de richtlijn op de export van de ontwikkelingslanden zowel cacao als karité omvatten.
Voor mij is het allerbelangrijkste dat de plantaardige vetten in chocolade geen enzymatische noch genetische wijzigingen hebben ondergaan.
Een verbod in die zin is de enige manier om de ontwikkelingslanden de garantie te bieden dat zij ook in de toekomst op natuurlijke wijze geproduceerde producten zullen kunnen uitvoeren.
Mijnheer de Voorzitter, mevrouw de commissaris, zoals we weten, maakt chocolade van pure cacaoboter mensen euforisch.
Van deze richtlijn kun je dat bepaald niet zeggen: niemand die erop zat te wachten.
Van de nepchocola van plantaardige vetten die de Raad aanbeveelt, kun je dat ook niet zeggen. De Raad heeft de aanbevelingen van het Europees Parlement uit de eerste lezing helaas in de wind geslagen.
Er is trouwens heel wat aan te merken op de houding van sommige delegaties binnen die Raad.
De consument vindt dat hij nu wel genoeg bedrogen is.
Wat stelt de Raad voor om aan dat bedrog een einde te maken?
Schoorvoetende informatie, nauwelijks leesbaar, op de achterkant van de wikkel.
Dit is niet waar wij op zitten te wachten.
De consument kan geen bewuste keuze maken.
Wij willen duidelijke en heldere informatie op de voorkant van de verpakking.
Zover waren we trouwens al gekomen bij de eerste lezing door het Europees Parlement.
Zoals we weten, kosten de vetten die in de plaats van cacaoboter moeten komen veel minder.
Dat is ook de reden waarom de grote industrie er zo voor is.
Steeds goedkoper, is dat de manier om vooruitgang te boeken met Europa?
We laten ons weinig gelegen liggen aan de consument en zijn smaak, of aan de publieke opinie die steeds maar transparantie eist!
Kunnen wij controleren of er niet meer dan 5% plantaardige vetten in plaats van cacaoboter gebruikt wordt? Kan iemand dat hard maken?
Niemand!
Hoe moeten we dan verder?
Gelukkig hebben we nog onze ambachtelijke chocolademakers uit het midden- en kleinbedrijf; die zullen wel een kwaliteitslabel moeten invoeren.
Dat is wat de consument wil.
Laten we daarom vooral onze rapporteur, de heer Lannoye, ondersteunen.
Hartelijk dank, mevrouw Grossetête.
Cacao- en chocoladeproducten (voortzetting)
Mijnheer de Voorzitter, mijnheer De Croo, geachte collega's, na 25 jaar debatteren zijn wij hier opnieuw bijeen om het te hebben over chocolade, die smakelijke benaming die niettemin voor zoveel controverse zorgt.
Het debat draait rond harmonisatie, smaak, gewoontes, ja, bijna rond cultuur.
Chocola brengt tweespalt, en de breuklijnen zijn noch ideologisch, noch nationaal, wat sommigen er ook van mogen denken.
Wat is er ideologisch aan het verdedigen van de cacaoproducerende landen, als ik vragen mag?
Het is gewoon een kwestie van ethiek.
Het gaat hier om miljoenen gezinnen die van de cacaoproductie leven, en dat is een sociale kwestie.
We hebben formele verplichtingen ten aanzien van deze mensen.
Waarom moet het dan zo lang duren?
Zesenzestig maanden om een studie uit te voeren naar de gevolgen van deze richtlijn! Na zesenzestig maanden zal de exportstructuur van die landen onherstelbaar zijn aangetast.
We moeten op voorhand weten wat de gevolgen zullen zijn, zoveel is duidelijk.
De consument is veeleisender dan ooit als het op de kwaliteit van zijn voedsel aankomt.
Hij heeft trouwens nergens om gevraagd en heeft ook niets bij deze hele zaak te winnen. Als er dan toch geharmoniseerd moet worden, vind ik dat op z'n allerminst alleen chocola van 100% cacao, echte chocola dus, een kwaliteitslabel mag krijgen.
Elke andere vorm van harmonisatie zorgt ervoor dat de grootste gemene deler de norm wordt, en dat is een Europa waar de consument niet op zit te wachten.
Voorzitter, regels zijn zinvol als ze bedoeld zijn om de mensen te beschermen tegen de macht van het geld, tegen risico's voor de gezondheid en tegen armoede.
Als de Europese Unie regels stelt met betrekking tot de productie van chocolade dan moeten die gericht zijn op de bescherming van de cacaoboeren in de derde wereld, met name in Afrika.
Regels zijn ook belangrijk om de consumenten te beschermen tegen genetische manipulatie en tegen toevoeging van onverwachte stoffen.
Tot slot zijn regels belangrijk voor de bescherming van de vaklieden binnen Europa.
Wat er nu dreigt te gebeuren is daarmee volstrekt in tegenspraak.
Moet de vrije handel alle voorrang krijgen?
Dat past misschien wel goed in de ontwikkeling die de Europese Unie nu doormaakt.
Een ontwikkeling van een project van sociaal-democraten en christen-democraten gericht op beschermingsmaatregelen naar een zoveel mogelijk geliberaliseerde economie waarin alles mag, wat de concurrentie bevordert en de vrije keuze van de consument heilig wordt verklaard.
De prijs die daarvoor betaald moet worden, met name door de Afrikaanse boeren, is te hoog.
Ik waardeer de pogingen van de heer Lannoye om het kwaad nog zoveel mogelijk te beperken, maar nog beter zou het zijn om de bestaande bescherming tegen verwerking van andere producten en cacaoboter volledig te handhaven.
Voor dit debat zijn heel wat documenten rondgedeeld aan de parlementsleden. Ik wil graag de aandacht vestigen op één van deze documenten, van de hand van de rapporteur.
Hierin stelt hij dat de chocolademultinationals als enigen zullen profiteren van de inwerkingtreding van de voorgestelde tekst.
Hoewel ik zijn inzet voor deze zaak respecteer, wijs ik het Parlement er op dat dit onzin is. Dit is niet alleen een belangrijk onderwerp voor de grote bedrijven, maar ook voor de kleine consumenten, waarvan er miljoenen zijn binnen de EU die graag zelf willen kiezen en dit recht ook verdienen, zonder pejoratieve etiketteringen van dit product.
De heer Lannoye vertelt dat hij opnieuw een aantal oorspronkelijke voorgelegde amendementen indient.
Ik raad het Parlement aan de klok niet terug te zetten; het is nu tijd voor vooruitgang.
Dit onderwerp betreft slechts één markt en het Parlement mag de voltooiing van deze markt niet in de weg staan. Integendeel, het moet deze markt actief stimuleren.
Ik wil het Parlement graag een historisch feit noemen dat betrekking heeft op mijn eigen land. De eerste keer dat er melding werd gemaakt van verkoop van compacte chocolade in het Verenigd Koninkrijk was in 1657, toen een Fransman een winkel in Londen opende.
Als een Fransman in 1657 legaal chocolade kon verkopen in Londen, mag ik dan het Parlement suggereren dat het, ongeveer 350 jaar, later wel eens tijd werd voor een Engelsman om het recht te krijgen zijn chocolade in de hele EU te verkopen, ook in het land van de rapporteur?
Mijnheer de Voorzitter, 25 jaar discussie over de definitie van het begrip chocolade en over de kenmerken van chocolade, is dat niet een beetje belachelijk voor de hele Europese Unie?
Dit debat geeft mij, die in de oorlog geboren is, een zekere indruk van de manier waarop de volkeren van Europa elkaar uitmoordden voor zaken met een grotere symboolwaarde dan chocolade.
Het gaat tenslotte niet om een product dat schadelijk is voor de gezondheid.
Noch de Scandinavische chocolade, noch de Belgische of Britse is gevaarlijk.
Het gaat niet om een product dat echt schadelijk is voor het milieu.
Het hele gedoe eromheen is dan ook nogal belachelijk!
Wat de ontwikkelingslanden betreft: als de Britten, de Scandinaviërs en anderen niet langer de chocolade krijgen te eten die ze in hun jeugd aten, dan zullen ze 's zaterdagsavonds ongetwijfeld marshmallows en snoepjes gaan eten.
Wat voor baat heeft de derde wereld daarbij?
Mijnheer de Voorzitter, wij kunnen hier in het Europees Parlement niet beweren dat er een chocolade is die beter of slechter is.
Wij kunnen ook niet zeggen dat er een chocolade is die beter is, maar minder lekker smaakt.
Het antwoord op de vraag welke chocolade de beste en de lekkerste is, moeten wij overlaten aan de consument zelf.
De keuze van de consument vormt de grondslag van de vrijemarkteconomie, en wij politici moeten niet bevoogdend optreden.
De voormalige minister-president van Malta, Dom Mintoff, probeerde in de jaren '70 de import van chocolade te verminderen, en het chocoladeverbruik van de Maltezers en de toeristen te veranderen.
Met Chinese hulp werd op het eiland een chocoladefabriek gebouwd, maar de consumenten hielden niet van de lokaal geproduceerde chocolade, en de consumptie nam af.
Als wij proberen één Europese chocoladetraditie in het leven te roepen, zullen de cacaoproducerende landen waarschijnlijk aan het kortste eind trekken, omdat het gevaar groot is dat de hele chocoladeconsumptie binnen de EU aanzienlijk zal afnemen.
Laten wij daarom niet dezelfde fout begaan als Dom Mintoff.
Het voorstel om op de verpakking van bepaalde chocolade de inhoud aan te geven, is discriminerend en volstrekt ongegrond.
Het lijkt wel een waarschuwingstekst op een pakje sigaretten!
Mijnheer de Voorzitter, 25 jaar lang heeft de chocoladeoorlog in Europa gewoed.
Als politici en als Europese Unie hebben wij ons daarmee belachelijk gemaakt.
In de EU moet ook in de toekomst ruimte zijn voor twee chocoladetradities in een pluriforme maatschappij.
Wij hebben nu de kans om voor eens en voor altijd de Europese chocoladeoorlog op een waardige wijze te beëindigen.
Daarom moeten wij het gemeenschappelijk standpunt nauwkeurig volgen.
Voorzitter, ik ben een Belg en ik ben niet tegen het gemeenschappelijk standpunt.
Als de chocolade die ik zo graag lust in gevaar zou zijn, als de traditie van de Belgische chocoladeverwerkers in gevaar zou zijn, dan zou ik er wel tegen zijn natuurlijk.
Ik heb vanmorgen hier in Straatsburg een stuk chocolade gekocht en de Franse verkoper van dat stuk chocolade heeft mij heel duidelijk gemaakt wat ik gekocht heb.
Op de voorzijde van het product: Prestige noir intense 72% cacao en in gouden letters, en dat is in Frankrijk toch wel speciaal, chocolat belge.
Dus ik weet wat ik gekocht heb.
Met de richtlijn die wij nu krijgen, denk ik dat het voor producenten van kwaliteitschocolade nog beter mogelijk is om zich positief te onderscheiden van de anderen als zij dat willen.
Op één punt wil ik de rapporteur wel volgen.
De producenten van cacaobonen, de kleine boeren in de arme landen van de derde wereld, zijn kwetsbaar Wij moeten dat goed in de gaten houden en daarom ben ik er een voorstander van dat wij uiterlijk twee jaar na de invoering van de richtlijn een studie krijgen van de Commissie over de gevolgen daarvan.
Dus laten wij de zaak nu eens eindelijk regelen en ervoor zorgen dat iedereen de chocolade kan eten die hij lust en dat er ook een echte interne markt komt voor chocolade.
Mijnheer de Voorzitter, geachte afgevaardigden, het gemeenschappelijk standpunt inzake cacao- en chocoladeproducten is het resultaat van langdurige en ingewikkelde discussies.
Het heeft veel moeite gekost, maar uiteindelijk is er een evenwichtig compromis bereikt.
Met het gemeenschappelijk standpunt wordt vrij verkeer van cacao- en chocoladeproducten mogelijk gemaakt, zij het dan onder strenge voorwaarden op het gebied van productie en consumenteninformatie.
Het is toegestaan om ander plantaardig vet dan cacaoboter toe te voegen aan de minimumhoeveelheid cacao die volgens de richtlijn vereist is, doch met een maximum van vijf procent.
Uitsluitend de in de bijlage opgesomde stoffen mogen worden gebruikt.
Het gaat om uit de tropen afkomstige stoffen, die in de ACS-landen worden geproduceerd.
De aanwezigheid van deze stoffen moet apart worden aangegeven, maar wel op hetzelfde etiket waarop ook de naam en de ingrediënten staan vermeld.
De consument kan daarna kiezen, en een onderscheid maken tussen deze producten en de producten die uitsluitend van cacao worden gemaakt.
Deze voorwaarden en beperkingen, die niets te maken hebben met gezondheidskwesties, vormen het zwaartepunt in dit evenwichtige gemeenschappelijk standpunt van de Raad.
Het standpunt geeft bovendien antwoord op de gestelde vragen en komt tegemoet aan de zorgen van de consumenten, de cacaoproducerende landen en de chocoladeproducerende landen.
Iedere wijziging zal het genoemde evenwicht ruw verstoren, en zal waarschijnlijk op een mislukking uitlopen.
De aanbeveling voor de tweede lezing van het Parlement bevat twee amendementen.
In het eerste amendement wordt het beleid van de Commissie herhaald, en dat is daarom aanvaardbaar.
Het tweede amendement hoort eigenlijk niet thuis in een aparte richtlijn. De verspreiding van genetisch gemodificeerde organismen op de Europese markt moet immers op uniforme en supranationale wijze geschieden, krachtens de bepalingen inzake vrijwillige verspreiding van genetisch gemodificeerde organismen in het milieu, of in het kader van de verordening inzake nieuwe levensmiddelen en nieuwe ingrediënten in levensmiddelen.
Het tweede amendement is echter in beginsel wel aanvaardbaar.
Verder is er diepgaander onderzoek nodig naar de consequenties van deze amendementen in relatie tot de WTO en het Protocol van Montreal.
De andere amendementen zijn verworpen door het directoraat-generaal voor milieuzaken, en betreffen vraagstukken die van wezenlijk belang zijn voor het evenwicht in het gemeenschappelijk standpunt. Deze zijn dus onaanvaardbaar.
Het gemeenschappelijk standpunt vormt een reëel compromis en betekent een flinke verbetering ten opzichte van de thans geldende wetgeving, die dateert uit het begin van de jaren '70.
Daarin zitten veel lacunes, vooral op het punt van de etikettering en de consumentenvoorlichting.
Al met al zijn, om de zojuist genoemde redenen, alleen de amendementen 1 en 2 aanvaardbaar.
Mijnheer de Voorzitter, ik heb een motie van orde. Ik voer hier het woord om een beginsel te verdedigen dat onlosmakelijk met het Europees Parlement en zijn afgevaardigden verbonden is.
U herinnert zich wellicht dat het Europees Parlement tijdens de vorige plenaire vergadering hier in Straatsburg een resolutie heeft besproken en aangenomen, waarin het zijn bezorgdheid uitsprak over de hachelijke omstandigheden waarin de journalisten in Angola hun werk moeten doen, over de talloze processen die zij moeten ondergaan en de dienovereenkomstige schending van de vrije meningsuiting en de persvrijheid.
Wij hebben deze situatie toen scherp veroordeeld.
De heer Soares is een van de afgevaardigden die aan dat debat hebben deelgenomen.
Hij heeft overigens ook de bij meerderheid aangenomen resolutie onderschreven. Welnu, de deelname van Mário Soares aan het desbetreffende debat heeft bij de Angolese regering een bijzonder vreemde reactie teweeggebracht.
Zij heeft zich bij monde van een van haar ministers en een afgevaardigde van het parlement schuldig gemaakt aan laster, smaad en hoon. Zij heeft onze collega er namelijk zonder enige vorm van bewijs van beschuldigd zich te verrijken met de illegale handel in diamanten en ivoor die op naam van UNITA, de voornaamste oppositiepartij van de MPLA in Angola, wordt geschreven.
Deze onaanvaardbare verklaringen van de Angolese regering treffen niet enkel Mário Soares maar al degenen die, zoals wij, de genoemde resolutie hebben gesteund.
Mijnheer de Voorzitter, in het licht van deze omstandigheden wil ik mij hier solidair verklaren met Mário Soares ten overstaan van de lastercampagne waarvan hij het doelwit is.
Tevens zou ik de Voorzitter van het Europees Parlement willen vragen de nodige stappen te ondernemen om de Angolese autoriteiten van onze verontwaardiging op de hoogte te brengen en resoluut protest aan te tekenen tegen de laster waarvan ook dit Parlement het slachtoffer is geworden. Het gebaar van de Angolese regering dient overigens te worden geïnterpreteerd als een onduldbare inmenging in het onafhankelijkheidsbeginsel waarop de afgevaardigden zich tijdens de uitoefening van hun mandaat kunnen beroepen.
Mijnheer de Voorzitter, waarde collega's, ik schaar mij ten volle achter het betoog van de heer Quieró en ik zou nog een element aan het debat willen toevoegen.
Tijdens de laatste vergadering van februari hebben wij een debat gehouden over de situatie in Angola. Het Europees Parlement heeft toen een resolutie aangenomen.
Als antwoord op die resolutie heeft de ambassadeur van Angola in Parijs een brief aan het Europees Parlement geschreven. In deze brief, waarvan ik hier een kopie heb, wordt op een bepaald moment geïnsinueerd dat een van onze collega's, de heer Mário Soares, politieke, ideologische en "andersoortige" connecties heeft met de oorlogsmisdadiger Jonas Savimbi.
Later volgden valse en beledigende verklaringen. Op deze manier tracht men de waardigheid en de eer aan te tasten van een van de collega's van dit Parlement die overigens uitstekend werk heeft geleverd als president van een van de lidstaten van de Europese Unie.
Mijnheer de Voorzitter, wij hebben hier allen het recht om in het kader van dit Parlement en de democratie ons standpunt uiteen te zetten.
Wij kunnen akkoord gaan of van mening verschillen, maar wat wij geenszins kunnen dulden, is dat een staat die betrekkingen met de Europese Unie onderhoudt, het zich zomaar veroorlooft de waardigheid en de eer van een van onze collega's te bekladden.
Daarom stel ik u de volgende vraag, mijnheer de Voorzitter. Heeft het Voorzitterschap van het Europees Parlement de Angolese regering bij monde van haar ambassadeur in Parijs reeds van antwoord gediend?
Zo ja, in welke bewoordingen?
Indien dit nog niet is gebeurd, moet dit Parlement de houding van de Angolese regering ten aanzien van onze collega met klem veroordelen. Het gaat hier immers bij wijze van spreken om een aanval op het Europees Parlement zelf, op deze ruimte van vrijheid en democratie waarbinnen ieder van ons het recht heeft om vrij zijn mening te uiten.
Waarde collega's, ik heb begrip voor de politieke, institutionele en ook menselijke redenen die u tot deze opmerkingen aanzetten.
Ik geef nu nog het woord aan de heer Pacheco en daar laat ik het dan bij. Wij kunnen hier nu geen debat over voeren.
Dit is weliswaar een belangrijk thema, maar staat niet op de agenda. Daarna zal ik u nog op de hoogte brengen van hetgeen onze Voorzitter heeft besloten of van hetgeen zij hoe dan ook namens u zal ondernemen.
Mijnheer de Voorzitter, ik onderschrijf de bezwaren van de vorige sprekers.
Ook ik acht het onaanvaardbaar dat uitgerekend een regering als die van Angola, die sinds jaren in een burgeroorlog is verwikkeld en vanuit internationale hoek door verschillende organisaties van corrupte praktijken wordt beschuldigt, het lef heeft om het recht op vrije meningsuiting van een afgevaardigde van dit Europees Parlement met voeten te treden. En wel omdat hij de schending van de mensenrechten in Angola heeft aangeklaagd.
Ik voeg hier echter onomwonden aan toe dat het protest en de veroordeling van het Europees Parlement op Europees niveau niet volstaat.
Het zou een goede zaak zijn indien ook de Raad, die momenteel door de Portugese premier wordt voorgezeten, de kritiek aan het adres van een Portugese afgevaardigde van dit Parlement resoluut afkeurt. Het wordt tijd dat de Raad definitief een einde maakt aan de dubieuze houding die hij tot dusver heeft aangenomen ten aanzien van de door de Angolese regering tegen de afgevaardigde van dit Parlement en de instellingen van de Europese Unie geuite beledigingen.
Om kort te gaan, dit Parlement veroordeelt de houding van Angola met klem en wij hopen dat ook het voorzitterschap van de Raad van de Unie de moed zal kunnen opbrengen om klaar en duidelijk zijn afkeuring uit te spreken, in plaats van stilzwijgend aan deze beschuldigingen voorbij te gaan.
Ik dank de collega's Quieró, Seguro en Pacheco voor hun opmerkingen.
De Voorzitter zal dit protest doorgeven aan de officiële vertegenwoordigers van Angola en tevens de fungerend voorzitter van de Raad op de hoogte stellen van het verzoek om een initiatief van de kant van de Raad en de fungerend voorzitter, als reactie op deze aanvallen. Daar zijn inderdaad geen woorden voor.
Wij gaan nu over tot de stemming.
Stemming
Mijnheer de Voorzitter, het spijt mij dat ik de gang van zaken wat ingewikkeld maak.
Ik heb overleg gepleegd met andere leden van de commissie en verzoek ik nu u de stemming over deze verordening uit te stellen tot morgen.
Ik doe dit verzoek om twee redenen.
Ten eerste liep de termijn voor het indienen van een verzoek tot aparte stemming over de amendementen, gisteravond om zeven uur af.
Door een misverstand is dit verzoek niet op tijd gedaan.
Het zou naar mijn mening niet goed zijn hier morgen en bloc over te stemmen.
Tijdens een informeel overleg met de Raad is mij gebleken dat wel degelijk de mogelijkheid bestaat om het meningsverschil tussen Raad en Parlement te overbruggen. Als we echter en bloc stemmen, gaat deze kans misschien verloren.
De tweede reden heeft met comitologie te maken.
Wij zouden baat hebben bij verdere discussie tussen fracties over een aantal details uit de amendementen.
Ik vraag u als rapporteur dan ook mijn aanbeveling tot uitstel op te volgen.
(De stemming wordt uitgesteld tot morgen)
Aanbeveling voor de tweede lezing (A5-0048/2000) van de Commissie ontwikkelingssamenwerking betreffende het gemeenschappelijk standpunt, door de Raad vastgesteld met het oog op de aanneming van de verordening van het Europees Parlement en de Raad betreffende maatregelen ter bevordering van het behoud en het duurzaam beheer van de tropische bossen en andere bossen in de ontwikkelingslanden (112487/1/1999 - C5-0014/2000 - 1999/0015(COD) (rapporteur: de heer Fernández Martín)
Mijnheer de Voorzitter, ik heb gestemd voor de verstandige opmerkingen over de milieuramp die onze planeet boven het hoofd hangt als de huidige ontwikkeling zich voortzet.
De bezorgdheid wordt echter bedolven onder een berg futloze verklaringen.
Noch de Commissie in Brussel, noch het Europees Parlement wil iets doen aan deze voor het milieu rampzalige ontwikkeling. Ze zijn zelfs niet bereid duidelijk te zeggen wie ervoor verantwoordelijk is.
De Europese instellingen beperken zich tot de vrome wens dat het tropisch regenwoud behouden blijft, terwijl de grote houttrusts in talrijke Zuid-Oost-Aziatische en Afrikaanse landen hun wil opleggen aan de plaatselijke bevolking en het tropisch regenwoud op industriële schaal vernielen.
Toch is precies bekend om wie het gaat.
Natuurlijk klopt het dat de bevolking in een groot aantal arme landen zelf haar bossen vernielt. Ze zijn op zoek naar een bron van inkomsten, of ze maken landbouwgrond vrij waar ze op een andere manier geen toegang toe hebben.
Zeggen dat we rekening willen houden met het milieu in het ontwikkelingsproces is echter je reinste hypocrisie, zolang de leidende klasse van de rijke landen de arme landen geen kans geeft om zich te ontwikkelen en zo de bevolking van die landen arm houdt.
De tekst van het verslag dat ons thans wordt voorgelegd, beantwoordt aan de noodzaak het tropisch regenwoud voor verdwijning te behoeden.
De Europese Unie en haar lidstaten zijn medeverantwoordelijk voor de bescherming van een ecosysteem dat onmisbaar is voor het evenwicht van het milieu op heel de aarde.
Deze verantwoordelijkheid hangt in de eerste plaats samen met de geschiedenis en de verplichtingen die de lidstaten zijn aangegaan ten opzichte van de landen die de meeste tropische regenwouden herbergen.
Deze historische banden en die vakkennis moeten worden aangewend om het behoud van dit ecosysteem te garanderen.
Anderzijds dragen we een verantwoordelijkheid als consumenten. Heel wat producten die in Europa geconsumeerd worden, komen uit dergelijke regio's en hebben over het algemeen een negatief effect op het regenwoud.
Tot slot bezit de Europese Unie op het grondgebied van haar lidstaten, en van met name Frankrijk, grote stukken tropisch regenwoud.
Ik denk vooral aan het departement Frans Guyana dat bijna volledig bedekt is met dit soort begroeiing.
We moeten zorgen dat deze zones zich daadwerkelijk kunnen ontwikkelen, zonder dat we de cultuur en de tradities van de bewoners aantasten en zonder dat we hen in de passieve rol van natuurbeschermers dwingen.
De Europese Unie kan hieraan een goede bijdrage leveren als zij de inspanningen en de beschikbare kennis coördineert, zonder daarbij alles zelf in de hand te willen houden of de lidstaten een eenvormige aanpak te willen opleggen.
De amendementen van de Fractie van de Europese Volkspartij en Europese democraten bieden de nodige souplesse, en daarom hebben wij ze gesteund.
Aanbeveling voor de tweede lezing-Bouwman (A5-0043/2000)
De recente schipbreuk van de olietanker Erika voor de kust van Bretagne heeft het grote publiek bewust gemaakt van het feit dat sommige gewetenloze kapiteins op volle zee hun tanks spoelen en gebruikte olie of ander afval lozen.
Terwijl de gaten in het wrak officieel gedicht waren, bleef er aan de kust olie aanspoelen. Hieruit bleek dat er ofwel nog meer lekken waren, ofwel dat andere schepen in de buurt van de gelegenheid gebruik maakten om hun tanks te spoelen.
Waarschijnlijk gaat het om beide. In de jungle van de koopvaardij komt dit soort dingen helaas maar al te vaak voor.
Zo worden onze zeeën en stranden omgetoverd in vuilnisbelten en komt het ecologische evenwicht van de zee in gevaar.
Nu wil het geval dat het Europees Parlement vandaag in tweede lezing een richtlijn behandelt die al twee jaar in de maak is. Daarin worden op Europees niveau de conclusies getrokken uit het internationale zeevaartverdrag Marpol van 1973, een verdrag dat alle lidstaten hebben geratificeerd.
Volgens dit verdrag moeten schepen zich van hun afval ontdoen in een haven middels daarvoor bestemde inrichtingen. De verdragsluitende landen moeten zorgen voor adequate voorzieningen.
Wij zijn uiteraard bijzonder ingenomen met dit ontwerp voor een Europese richtlijn waarmee deze principes in de praktijk kunnen worden gebracht.
Tegelijkertijd stellen we de hamvraag: hoe zit het met de controle?
Volgens het ontwerp moeten schepen die een haven van de Europese Unie aandoen certificaten voorleggen voor zij mogen vertrekken. Uit deze certificaten moet blijken dat zij hun afval en hun ladingresiduen daadwerkelijk in de daarvoor bestemde voorzieningen hebben gedeponeerd.
Maar hoe zit het dan met schepen die van buiten de Unie komen?
Moeten die ook zulke certificaten voorleggen?
En hoe zit het met schepen die passeren zonder een haven aan te doen? Zullen die ook worden gecontroleerd?
Wij denken om te beginnen dat de havens van de lidstaten gesloten moeten worden voor schepen die dergelijke certificaten niet kunnen voorleggen, zelfs al komen ze van buiten.
Met deze richtlijn verplichten de lidstaten zich de controle in de havens te verscherpen, wat niet belet dat zij op zee ook scherper moeten gaan controleren.
Wij weten maar al te goed hoe scherp de concurrentie in de koopvaardij is.
Het dient nergens toe verdragen te sluiten of richtlijnen uit te vaardigen, als we ze niet kunnen afdwingen bij gebrek aan controlemiddelen.
Het verslag waarover we vandaag moeten stemmen, is onthullend voor wat betreft het standpunt dat ons Europees Parlement wil innemen in het debat over de veiligheid op zee. Dat is opnieuw actueel geworden na de dramatische schipbreuk van de Erika.
Ik wil eraan herinneren dat het voorstel voor een richtlijn waarover wij vandaag debatteren tot doel heeft meer voorzieningen voor scheepsafval en ladingresiduen beschikbaar te maken in onze havens en de bestaande voorzieningen beter te laten gebruiken.
Dit ligt in het verlengde van het Marpol-verdrag 73/78 (voorkoming van vervuiling door de scheepvaart) en is met name gericht op voorzieningen voor scheepsafval in de havens.
Dit maakt tevens deel uit van de algemene communautaire strategie voor afvalbeheer en verplicht alle havens tot het bieden van adequate afvalvoorzieningen, die tegemoet komen aan de behoeften van de scheepvaart.
De vervuiling op zee waarmee wij momenteel geconfronteerd worden, dwingt ons tot moedige maatregelen.
Zoals de rapporteur al zei, beschikken we weliswaar over een reglementering, maar wordt deze niet nageleefd.
Het algemeen geldende principe van vandaag is dat de vervuiler betaalt. Dit blijkt echter volkomen ondoeltreffend te zijn.
Daarom moeten wij op zoek naar een alternatief, en dat alternatief is vervat in een amendement dat ik heb ondersteund.
Het idee is een vaste heffing in te voeren voor elk schip dat een haven aandoet, of het nu wel of geen gebruik maakt van de afvalvoorzieningen.
Met deze heffing kunnen we die voorzieningen voor 90% financieren.
Kapiteins zullen dan onvermijdelijk ertoe worden aangezet hun ladingresiduen en ander afval in de haven achter te laten en hun verwerpelijke, maar algemeen verspreide praktijk van het lozen op zee achterwege te laten.
Zoals iedereen weet hebben bepaalde schepen zelfs misbruik gemaakt van de vervuiling van de Erika door hun afval op zee te lozen.
Dat vind ik een schande; zoiets is onduldbaar.
Dat het ook anders kan, blijkt uit het voorbeeld van de landen rond de Baltische Zee, die een zelfde regeling al sinds 1998 hanteren.
Ik besef heel goed dat dit de werkwijze van de havens in veel lidstaten grondig zal veranderen en dat de scheepvaart extra kosten te dragen krijgt.
Maar dit is nu eenmaal de prijs die we moeten betalen voor een schone zee. Bovendien voorziet de richtlijn in een lagere heffing voor minder vervuilende schepen.
Dit lijkt mij billijk, en ik heb er dan ook mijn stem aan gegeven.
Dit voorstel voor een Europese richtlijn is een goede zaak.
Het maakt deel uit van een allesomvattende communautaire strategie voor afvalbeheer en ter vermindering van de vervuiling op zee. Het verplicht alle havens van de Unie, inclusief die voor pleziervaartuigen, adequate afvalvoorzieningen aan te brengen die tegemoetkomen aan de behoeften van de scheepvaart.
Sinds het Marpol-verdrag beschikken we al over een internationale reglementering die de scheepvaart ten strengste verbiedt afval te lozen op zee.
Aan de toepassing en de naleving van die regels schort er echter het een en ander!
Het eerbare principe dat de vervuiler betaalt, een principe dat vele lidstaten, met inbegrip van mijn land, hebben onderschreven, wordt zelden nageleefd.
Dit blijkt helaas nog maar eens uit de ramp met de Erika en de 39 olielozingen die in de loop van slechts één week straffeloos hebben plaatsgevonden.
Daarom hebben het Europees Parlement en zijn Commissie regionaal beleid, vervoer en toerisme de eerste lezing van het vorige Parlement bekrachtigd en voorgesteld elk schip dat een haven van een lidstaat aandoet voor 90% te laten meebetalen aan afvalontvangst en -beheer, los van de vraag of zo'n schip er daadwerkelijk gebruik van maakt.
Dit lijkt ons de enige realistische en billijke manier om ongewenste lozingen op zee te voorkomen, want als we de voorzieningen enkel zouden laten betalen door de schepen die er gebruik van maken (tegen een aanzienlijke prijs), valt te vrezen dat de meeste voor de goedkoopste oplossing zouden kiezen: een lozing op zee.
Voor het overige willen wij dat minstens 25% van de schepen aan een verplichte controle wordt onderworpen.
Aan de vooravond van het Franse voorzitterschap van de Europese Unie is dit het standpunt dat wij Franse socialisten innemen.
Ik roep ons Parlement op hetzelfde te doen.
Het gaat om een politieke strijd en het is onze taak die te leveren, zelfs al moeten we daarvoor ambitieuze, maar toekomstgerichte en hoopgevende politieke beslissingen nemen die soms verder gaan dan die van onze regeringen.
Het is een frappant toeval dat deze tweede lezing van het voorstel voor een richtlijn inzake vervuiling op zee samenvalt met de tragische schipbreuk van de Erika.
Deze tekst gaat uiteraard niet over vervuiling ten gevolge van ongevallen, maar over een wetteloze praktijk met veel geniepiger en minstens even ernstige gevolgen: het spoelen van tanks in volle zee.
In de laatste week van februari zijn er alleen al rond het wrak van de Erika 39 illegale lozingen waargenomen.
Zoiets is onduldbaar, maar er is nauwelijks controle op uit te oefenen, vooral niet 's nachts of bij mist.
Dit voorstel voor een richtlijn en het amendement waarin sprake is van een algemene heffing voor de scheepvaart in alle Europese havens voor het financieren van de afvalverwerking, zijn om twee redenen van belang. Ten eerste worden de havens verplicht voorzieningen aan te brengen of regelingen te treffen om scheepsafval en ladingresiduen te verwerken, hetzij in eigen beheer, hetzij via uitbesteding aan gespecialiseerde bedrijven.
Ten tweede - en dit is het belangrijkste voordeel - zal dit schepen die zich niet volgens de regels van hun afval willen ontdoen, op andere gedachten brengen, omdat zij sowieso moeten betalen.
Niettemin moeten we erop toezien dat de opbrengst van deze algemene heffing zoveel mogelijk verdeeld wordt langs nationale of Europese kanalen, zodat ook kleine havens de behandeling van het afval kunnen betalen zonder daar financieel de dupe van te worden en hun voortbestaan op het spel te moeten zetten.
Vooropgesteld dat dit gebeurt, biedt Europa met deze richtlijn een uitstekend eerste antwoord op de golf van terechte verontwaardiging naar aanleiding van de ramp met de Erika.
Hiermee is in zekere zin voor het eerst sprake van een Europese ruimte voor de scheepvaart, waarbinnen gemeenschappelijke regels gelden.
De Raad had deze richtlijn inzake havenontvangstvoorzieningen voor scheepsafval en ladingresiduen al veel eerder moeten behandelen.
In de tekst die hij uiteindelijk heeft ingediend, heeft de Raad echter wel rekening gehouden met de noodzaak van een betere bescherming van het zeemilieu en met de realiteit in elke lidstaat. De tekst van de Raad greep ook niet in in de werkwijze van de nationale staten, wat niet gezegd kan worden van het verslag dat thans voor ons ligt.
Zo heeft een land als Frankrijk de bepalingen van het Marpol-verdrag al in de praktijk gebracht. In elke haven zijn goede voorzieningen voorhanden voor de opvang en verwerking van scheepsafval.
Het beheer is in handen van particuliere bedrijven die hun factuur rechtstreeks aan de reder sturen. Het bedrag is afhankelijk van het soort afval en de aard ervan.
Zogenaamd milieuvriendelijke schepen genieten dus automatisch korting.
Deze regeling bevoordeelt schepen die het milieu het minst belasten.
Zij lijkt ons veel billijker dan een arbitraire korting voor schepen met het keurmerk "milieuvriendelijk" - op basis waarvan zou dat trouwens verleend worden? - en een heffing zonder onderscheid die geen enkel verband houdt met het feitelijke gebruik van de voorzieningen. Wij weigeren een blinde heffing die geen rekening houdt met de bedreiging die een schip voor het milieu vormt, en wij houden vast aan een regeling die rekening houdt met de aard van het afval.
We moeten verder helaas vaststellen dat het lozen op open zee nauwelijks afhankelijk is van de geldende heffingen.
De enige methode om deze praktijk tegen te gaan is controle op zee en meer controle op de schepen die de havens aandoen.
Om al deze redenen verzet de Fractie Unie voor een Europa van Nationale Staten zich tegen de tekst van dit verslag. Wij waren het eens met het gemeenschappelijk standpunt van de Raad, maar dat standpunt wordt in dit verslag geweld aangedaan.
Wij roepen de lidstaten met nadruk op hun volledige verantwoordelijkheid op zich te nemen en zo snel mogelijk controlemaatregelen in te voeren, samen met strafmaatregelen op basis van het principe dat de vervuiler betaalt. Op die manier kunnen zij rampen als die met de Erika, waardoor de Franse kust onlangs op schandelijke wijze is verminkt, wellicht helpen voorkomen.
Aanbeveling voor de tweede lezing-Piecyk (A5-0040/2000)
Het Europees Parlement heeft zich vandaag uitgesproken over het voorstel voor een richtlijn inzake technische controle langs de weg op bedrijfsvoertuigen.
Het vrachtverkeer wordt alsmaar intensiever. Het is dan ook absoluut noodzakelijk de veiligheid te verbeteren en de gevolgen voor het milieu in te perken.
Het is een zinvol idee om het hele jaar door toezicht te houden op de staat van onderhoud van het vrachtautopark door middel van onaangekondigde wegcontroles. Vraag is dan wel hoe we dit doeltreffend in de praktijk moeten brengen.
Dit voorstel voor een richtlijn is een erg nuttige aanvulling op de inspanningen van de steden. Ik denk aan de stedelijke vervoersplannen, met name van het soort dat is ingevoerd in de agglomeratie Rouen, waar dagelijks vijfduizend zware vrachtwagens passeren.
Het wordt eveneens hoog tijd dat we op zoek gaan naar alternatieve vormen van vrachtvervoer, zoals per binnenschip of per trein, en dat we schonere voertuigen ontwikkelen.
Daarom heb ik, geachte collega's, het voorstel voor een richtlijn inzake technische controle langs de weg op bedrijfsvoertuigen gesteund.
(De vergadering wordt om 12.35 uur onderbroken en om 15.00 uur hervat)
Handvest van de grondrechten van de EU
Aan de orde is het verslag (A5-0064/2000) van de heren Duff en Voggenhuber namens de Commissie constitutionele zaken, over de opstelling van een Handvest van de grondrechten van de Europese Unie.
Mevrouw de Voorzitter, onze commissie wil dat in het middelpunt van het bestel van de Unie een handvest van de grondrechten komt te staan, een handvest dat bindend is voor de Europese Unie, haar instellingen de instanties.
Wij doen dit voorstel omdat er sprake is van een grote machtsconcentratie binnen de Unie en de burgers beschermd moeten worden tegen misbruik van deze macht.
Wij verwachten dat het handvest drie belangrijke effecten zal hebben.
Ten eerste zal het handvest het constitutionele karakter van het Verdrag versterken. Ten tweede dient het als ijkpunt voor degenen die, evenals het Parlement, de Europese integratie van een grotere democratische legitimiteit willen voorzien, en ten derde wordt de Unie met een stijlvol en krachtig handvest beter zichtbaar voor de huidige en toekomstige burgers.
Met deze ontwerpresolutie wordt de Europese parlementaire afvaardiging in het Convent een mandaat verstrekt.
Het Convent is reeds begonnen met de redactie van het handvest. De hoofdlijnen daarvan hebben wij reeds aangegeven en wij gaan ervan uit dat het eindresultaat bindend zal zijn.
Een vastberaden ondersteuning van deze ontwerpresolutie zal het Convent helpen zijn taak goed te vervullen en criteria te formuleren op basis waarvan dit Parlement de resultaten uiteindelijk zal kunnen evalueren.
Het subsidiariteitsbeginsel mag geen obsessie worden.
Het ontwerp van dit handvest zal zeker in het teken daarvan staan, maar het handvest moet eveneens een weerspiegeling zijn van de hedendaagse Europese, pluralistische en door verscheidenheid gekenmerkte maatschappij.
De uitwerking van het handvest zal zich geleidelijk en gestaag doen voelen en geen plotselinge, algemene ommekeer teweeg brengen.
Er is ook wat onenigheid over de relatie tussen het Handvest en het Europese Verdrag van de Rechten van de Mens.
Wij stellen voor dat de Unie zelf toetreedt tot het EVRM, zodat de in dit verdrag opgenomen rechten de kern van dit handvest vormen.
Mevrouw de Voorzitter, wij willen een handvest schrijven dat zo goed is opgesteld dat de lidstaten het niet zullen aandurven de jurisdictie van het Europese Hof van Justitie hiervoor te weigeren.
Met dit handvest krijgen wij de mogelijkheid een moderne postnationale maatschappij te verwezenlijken en een flinke stap voorwaarts te zetten. Dan zullen wij langzaam aan afstand kunnen nemen van het leed en de treurige gebeurtenissen van het Europa van de twintigste eeuw.
Ik raad u ten sterkste aan deze ontwerpresolutie aan te nemen.

Mevrouw de Voorzitter, eindelijk wordt in het Europees Parlement het lang besproken verslag over de opstelling van het Handvest van de grondrechten van de Europese Unie in stemming gebracht. Ik hoop dat de plenaire vergadering steun zal geven aan het noeste werk van de rapporteurs.
Ik hoop, met andere woorden, dat zij de destructieve amendementen zal verwerpen van degenen die in de opstelling van het Handvest van de grondrechten zelfs een aanslag zien op de democratie.
Het gaat hierbij echter voor een groot deel om rechten die reeds in de Europese Unie bestaan en her en der verspreid voorkomen in de Verdragen, in het Europese Verdrag van de rechten van de mens, in de gemeenschappelijke institutionele tradities van de lidstaten, en in door iedereen ondertekende internationale overeenkomsten.
Hoe kan men nu bang zijn voor een Handvest van de grondrechten?
Dit handvest is slechts de formele bekrachtiging, een coherente samenvatting van deze onschendbare, individuele rechten. Zonder deze rechten zou de democratie niet meer zijn dan een rijk van cijfers, hetgeen misbruik van macht in de hand kan werken.
De Europese Unie kent een lange traditie op het gebied van de eerbiediging van de individuele rechten. Daarom is zij een vreedzame en solidaire samenleving van verschillende volkeren, van verschillende culturen.
Het Handvest zal de gemeenschappelijke principes behelzen die de identiteit van Europa in de wereld bepalen. Deze identiteit is niet gebaseerd op bloedbanden, etnische of territoriale herkomst, maar op gemeenschappelijke waarden.
Op de lijst van de heersende en algemeen aanvaarde rechten moet ook plaats worden ingeruimd voor de fundamentele sociale rechten die qua aard niet afwijken van de andere rechten. Ik denk bijvoorbeeld aan het recht op vrije vakvereniging, aan het grondrecht op leven, aan het recht op veiligheid op de plek van het werk, aan het recht op scholing, dat meer dan ooit van doorslaggevend belang is voor de ontwikkeling, de werkgelegenheid en het mededingingsvermogen op de wereldmarkt.
Ook moet men in het handvest de politieke rechten van de burgers en de mensenrechten van elke persoon opnemen.
Men moet de grondrechten definiëren in het licht van de nieuwe risico's.
Een handvest van bindende, door de Europese instellingen erkende grondrechten geeft de burgers ook aan welke verplichtingen zij hebben.
Op een grondgebied dat vroeger om de haverklap het toneel was van bloedige conflicten ontstaat aldus een civiele, juridische ruimte, een ruimte waar niet alleen economische vrijheid heerst, maar ook veiligheid en rechtvaardigheid.
Na tijdens heel de eerste helft van de vorige eeuw het gebied geweest te zijn waar vijandige legers elkaar bestreden, is Europa nu een garantie geworden voor vrede en vrijheid, voor een van angst en behoeften gevrijwaard gebied.
Dat is de betekenis die wij moeten hechten aan het Handvest van de grondrechten.
Niemand heeft gegronde redenen om bang te zijn, als men de suprematie van het recht op de kracht wil verankeren.
Mevrouw de Voorzitter, 'Europa' is gebaseerd op grondrechten.
Dat geldt ook voor de Verenigde Staten, waar de grondwet is gebaseerd op onze Europese grondrechten, op het gedachtegoed van John Locke en de Franse revolutie.
De Amerikaanse burgers kunnen een beroep doen op onze Europese rechten, binnen hun rechtsstelsel, en dat heeft bijgedragen tot hun trots, zelfbewustzijn en kracht.
Grondrechten zorgen voor een eigen identiteit en voor burgerzin.
Verder kunnen ze ertoe bijdragen dat de burgers gebruik maken van de mogelijkheden die worden geschapen met het vrije verkeer van goederen, de euro en de informatietechnologie, dat wil zeggen met de mogelijkheden die worden geboden door de nieuwe economie.
Onze Europese verworvenheden, de culturele verschillen, zijn gemakkelijker te handhaven en te aanvaarden als de burgers weten dat ze hun rechten kunnen doen gelden in heel de Unie.
Voor vrij verkeer zijn gewaarborgde grondrechten vanzelfsprekend noodzakelijk.
Een uitbreiding zonder gewaarborgde rechten zou ook kunnen uitdraaien op een grote mislukking en zou onze economische ontwikkeling kunnen vertragen.
Een bindend handvest is een absolute voorwaarde voor een dringend noodzakelijke grondwet.
Ik wil waarschuwen voor toetreding tot het Europees Verdrag tot bescherming van de rechten van de mens en de fundamentele vrijheden, vooral als die toetreding niet zou worden gecombineerd met een bindend handvest.
De complicaties die zich in dit verband voordoen, moeten nader worden bestudeerd.
Ik hoop dat er een gemoderniseerde versie komt van artikel 6 in het EVRM, waarin een beknopt overzicht wordt gegeven van de reeds bestaande rechten en dat de bescherming tegen de moderne biotechnologie en de bescherming van gegevensbestanden daaraan worden toegevoegd.
Het handvest moet begrijpelijk zijn geformuleerd en duidelijk zijn voor de burgers.
Er mag geen sprake zijn van een tweedeling of van allerlei verwijzingen.
Het is onaanvaardbaar dat de burgers geen bescherming krijgen tegen politieachtige instellingen zoals OLAF en Europol!
Het onderhavige project maakt de individuele Europese burger weerbaarder.
Mevrouw de Voorzitter, als rapporteur voor advies van de Commissie werkgelegenheid en sociale zaken zal ik me vooral concentreren op het punt van de sociale grondrechten.
Sociale grondrechten horen onlosmakelijk bij de klassieke grondrechten.
Wat heeft iemand bijvoorbeeld aan het recht op vrije meningsuiting als die door armoede en werkloosheid volledig uitgesloten is van het sociale leven.
Er zijn sociale grondrechten die qua karakter identiek zijn aan en dus gewoon horen bij de klassieke burgerlijke vrijheidsrechten.
Ik noem bijvoorbeeld het recht op organisatie en vereniging dat uitgewerkt kan worden in het recht op vrije onderhandelingen over arbeidsvoorwaarden en het recht om collectieve acties te voeren.
Deze rechten zouden daarom deel moeten uitmaken van het eerste deel van het handvest.
Bij andere sociale grondrechten is er een schakel nodig tussen het formuleren van het grondrecht en de effecten daarvan op het individu.
Deze grondrechten worden daarom vaak omschreven als instructienormen die uitgewerkt worden door overheden in sociale wetgeving.
Deze zijn echter niet minder wezenlijk als basiselementen voor het handvest.
Met die categorie van grondrechten komen ook vaak de misverstanden over wat dit handvest op Europees niveau nu zou moeten betekenen op z'n scherpst naar voren.
Het eerste misverstand is dat het EU-handvest de nationale garanties voor grondrechtenbescherming gaat vervangen alsof individuen in het vervolg in plaats van bij hun eigen overheden en rechters naar de Europese Unie en naar het Europees Hof zouden moeten gaan. En alsof dan grondrechten over werk, over huisvesting, over sociale zekerheid opeens bevoegdheden zouden worden op het Europese terrein.
Daar is echter geen sprake van.
Net zo min, overigens, als bij het garanderen van de vrijheid van meningsuiting of van een fair strafproces.
Het handvest is er om de Europese instellingen en het Europees beleid te binden aan die grondrechten.
Daarmee geef ik meteen ook een reactie op een tweede misverstand dat wijdverbreid is.
Het is niet zo dat het handvest alleen rechten zou moeten bevatten waarvoor de Europese Unie het eerst aangewezen bevoegde aanspreekpunt is.
Ook waar de Unie geen enkele bevoegdheid heeft, kunnen beleidsmaatregelen die wel door of uit hoofde van de Europese Unie genomen worden inbreuk maken op de grondrechten.
Dus ook grondrechten die niet op het niveau van de Europese Unie kunnen worden gegarandeerd, maar die wel door de Unie geschonden kunnen worden horen in het charter thuis.
Dan nog een opmerking over internationale verdragen met betrekking tot sociale grondrechten.
Het advies van de sociale commissie noemt er een aantal: het Europees sociaal handvest van de Raad van Europa en de kernconventie van de ILO en de VN.
In amendement 22 bij het verslag-Duff/Voggenhuber bepleit ik een verwijzing in artikel 6 van het Verdrag van de Unie, niet alleen naar het EVRM, maar ook naar het ESH in de kernconventies van de ILO en de Verenigde Naties.
Een ander amendement, over een verdergaande variant, amendement 23, geeft aan dat toetreding tot het EVRM zou moeten plaatsvinden, maar ook tot deze sociale internationale standaarden.
Een laatste opmerking zou ik nog willen maken over de noodzaak van een breed maatschappelijk draagvlak en een dialoog met maatschappelijke organisaties ook nadat wij het handvest hebben vastgesteld.
Ook dan zullen wij die brede discussie moeten voeren.
Mevrouw de Voorzitter, als rapporteur voor advies van de Commissie rechten van de vrouw en gelijke kansen wil ik twee vragen beantwoorden.
Ten eerste, welk belang is er met name voor vrouwen in Europa met dit handvest in het geding en ten tweede wat heeft gender mainstreaming zoals bedoeld in artikel 3, lid 2 van het EG-Verdrag met dit handvest te maken?
De kwestie van de gelijkheid tussen mannen en vrouwen in Europa heeft, waar het een juridische normstelling betreft, te lijden onder de wet van de remmende voorsprong.
Op de oude bepaling over gelijke beloning is een heel bouwwerk van gelijke behandelingswetgeving tot stand gekomen dat inmiddels deel uitmaakt van het acquis communautaire.
Deze juridisch bindende instrumenten hebben de gelijke behandeling van mannen en vrouwen in de lidstaten enorm gestimuleerd.
Maar door hun oorsprong in de doelstelling van de interne markt, zijn al deze richtlijnen en aanbevelingen logischerwijs beperkt tot de sfeer van de werkgelegenheid en de arbeidsvoorwaarden.
Zoals recent is gebleken bij het pakket ontwerpmaatregelen op het gebied van de discriminatiebestrijding uit hoofde van artikel 13 van het Verdrag tot oprichting van de Europese Gemeenschap, bestaat er nog steeds een grote aarzeling gelijke behandeling van mannen en vrouwen te zien als een zaak die ook maatregelen buiten de arbeidsmarkt vraagt.
Naar mijn mening is dit een misvatting.
Vrouwendiscriminatie is een gegeven dat helaas inherent is aan onze maatschappelijke ordening als zodanig.
Daarom blijft wettelijke verankering van het gelijke behandelingsprincipe over de gehele linie noodzakelijk.
Een ondubbelzinnige erkenning in het komende handvest van de grondrechten van de Europese Unie van een algemeen verbod op discriminatie op grond van geslacht en daarmee opname daarvan in de verdragen zelf, zou dan ook de noodzakelijke ruimte bieden voor een nieuw EU-beleid voor de bevordering van de positie van vrouwen op alle relevante maatschappelijke terreinen.
Mevrouw de Voorzitter, in veel discussies over de grondrechten worden de rechten van vrouwen nogal eens begrepen onder de noemer specifieke rechten.
Vrouwen als maatschappelijke categorie worden dan in één adem genoemd met een stoet van anderen zoals gehandicapten, ouderen, immigranten, etc.
Het is verre van mij te betogen dat de ene discriminatie erger is dan de andere.
Denken in termen van een hiërarchie van grondrechten is een valkuil die we moeten vermijden.
Maar juist daarom moeten we benadrukken dat het bij de rechten van vrouwen niet gaat om rechten van een bijzondere mensensoort die vanwege hun afwijking van de mannelijke norm recht zouden hebben op bijzondere bescherming.
Evenmin gaat het bij de rechten van vrouwen om rechten als groep, als waren zij te vergelijken met nationale minderheden.
De rechten van vrouwen maken een integraal onderdeel uit van de universele mensenrechten, grondrechten of burgerrechten.
Specifieke vrouwenrechten bestaan niet.
Wat wel bestaat is het mainstreamen van een genderperspectief in de discussie over de grondrechten.
Zaken zoals de rechten van het gezin, vragen om gender mainstreaming.
De rest van mijn betoog kunt u lezen in de nog door mij te publiceren schriftelijke versie ervan.
Mevrouw de Voorzitter, voor ik begin wil ik graag de rapporteurs feliciteren voor hun hoogstaande werk.
Zij hebben het belang van dit onderwerp duidelijk kunnen maken voor het Parlement, voor Europa en zijn burgers.
Het doel van dit verslag is onze collega's die deel uitmaken van het met de opstelling van dit handvestbelaste convent, een helder en welomschreven mandaat te verlenen uitgaande van de verwachtingen van het Europees Parlement. Tevens is het de bedoeling onze medeburgers duidelijk te laten zien dat wij ons inzetten voor een daadwerkelijke naleving van hun grondrechten door de instellingen van de Europese Unie.
De bevoegdheden van de Commissie verzoekschriften verlenen haar het recht zich bezig te houden met de opstelling van het handvest.
Uit de vele verzoekschriften die ons bereiken kunnen wij ons een beeld vormen van hoe de burger de Unie ziet en welke rechten hij door haar verdedigd wil zien.
Europese burgers richten zich tot de Commissie verzoekschriften wanneer het een of ander recht dat de Europese Unie hen toekent niet wordt nageleefd, en het advies van onze commissie is bedoeld om hun wensen gehoord te laten worden.
De indieners van de verzoekschriften die ons bereiken, zijn er rotsvast van overtuigd dat zij bepaalde rechten genieten. De Europese burger gelooft dus kennelijk dat de Unie al over een materiële grondwet beschikt waarin die rechten zijn vervat.
Daarmee lopen ze vooruit op de beslissingen van het convent.
In ons advies leggen wij dan ook de nadruk op twee essentiële punten, waarover de rapporteurs het trouwens met ons eens schijnen te zijn.
Ten eerste zeggen wij dat het handvest gemakkelijk toegankelijk moet zijn voor de burger, zodat hij zich er te allen tijde op kan beroepen.
Dit houdt in dat het handvest helder en compact geschreven moet zijn en dat het vervat is in een enkele, begrijpelijke tekst.
Ten tweede moet dit handvest bindend zijn. De rechten die erin worden toegekend, moeten voor een rechtbank kunnen worden ingeroepen.
Het vanzelfsprekende gevolg hiervan is dat dit handvest deel moet gaan uitmaken van de Verdragen.
Tot slot moet de bescherming van de grondrechten aanzienlijk verbeterd worden. Dat verwachten de indieners van de verzoekschriften die ons bereiken.
Met dit verslag moeten wij als Parlement unaniem de boodschap uitsturen dat de Raad en het convent aan die verwachting tegemoet moeten komen.
Mevrouw de Voorzitter, de Raad wilde ongetwijfeld het standpunt van de fracties vernemen, en dat lijkt me een goede zaak.
Mevrouw de Voorzitter, dit debat is qua tijdstip bijzonder goed gepland.
Het convent dat het Handvest van de grondrechten opstelt, heeft een begin gemaakt met haar werkzaamheden en ik vind dat we heel goed opschieten.
We gaan ons nu bezighouden met de inhoud van de burgerlijke en politieke rechten, waarna de burgerrechten en de economische en sociale rechten aan de beurt zullen komen.
Het is derhalve van belang dat dit Parlement besluit welk mandaat het de leden van zijn delegatie wil geven en vaststelt - wat mij nog belangrijker lijkt - welke politieke doelstellingen het Parlement met dit Handvest van de grondrechten denkt na te streven.
Het klopt namelijk wat de afgevaardigde van de Commissie verzoekschriften zegt. Inderdaad krijgen wij vaak van de burgers de vraag: "En dat Handvest van de grondrechten, waarvoor is dat?"
De grondrechten worden inderdaad erkend in onze grondwetten, en geëerbiedigd door de lidstaten van de Europese Unie.
Wij hebben ook nog het Verdrag van Rome, dat wordt gewaarborgd door het Hof van Straatsburg, en een ultieme waarborg is in geval van schending van die rechten.
Waarom dan dit handvest?
Naar mijn mening mag de politieke boodschap van het Europees Parlement geen ruimte voor twijfel openlaten: het Handvest van de grondrechten geeft een extra dimensie aan deze in de grondwet gewaarborgde rechten.
Het feit dat men Europeaan is heeft bijkomende positieve gevolgen.
Onze bedoeling met dit handvest is juist de Europese instellingen een lijst met grondrechten te verschaffen waarmee ook de lidstaten rekening dienen te houden bij de toepassing of de omzetting van het Gemeenschapsrecht in hun nationale wetgeving.

Dat is de politieke boodschap die we moeten geven: Europeaan-zijn is een positief gegeven, het voegt iets toe aan wat we als nationaal burger al hebben.
Naar mijn idee geeft het onderhavige verslag, dat we morgen zullen aannemen, een duidelijk beeld van de politieke doelstellingen van dit Parlement.
Het handvest mag niet alleen een verklaring omvatten.
Een verklaring is ons inziens ontoereikend.
Juist omdat we wensen dat de burgers meer rechten en waarborgen hebben, willen we dat dit handvest in de Verdragen wordt opgenomen.
Uiteraard is het antwoord op de vraag of het handvest al dan niet in de Verdragen wordt opgenomen afhankelijk van het werk van het convent.
Alleen als ons werk bruikbaar is en zich ervoor leent om in de Verdragen te worden opgenomen, zal dat ook gebeuren.
Wat mij echter van vitaal belang lijkt, is dat dit Parlement bij de opstelling van het Handvest die politieke doelstelling duidelijk voor ogen heeft.
Tevens lijkt het mij van belang dat er wordt verklaard, zoals in dit verslag gedaan wordt, dat de bescherming van de grondrechten in geen geval ten koste mag gaan van de thans van kracht zijnde bescherming van de rechten.
Er zal geen sprake mogen zijn van overlapping met het Verdrag van Straatsburg, laat dat duidelijk zijn.
Nogmaals, wij willen de Europese burgers een extra waarborg bieden bij de toepassing van het Gemeenschapsrecht.
Door te wijzen op het ondeelbare en het innovatieve karakter van de grondrechten, zoals in deze resolutie wordt gedaan, zetten we naar mijn idee een goede stap in de richting van verbetering van de levensomstandigheden van de Europese burgers.
Daarom wil ik, mevrouw de Voorzitter, mijn betoog afsluiten met mijn hartelijke gelukswensen aan de rapporteurs en de rapporteurs voor advies.
Dat is weliswaar gebruikelijk in dit Parlement, maar ik zou hen uitdrukkelijk vanuit politiek oogpunt en namens mijn fractie willen gelukwensen, want mijns inziens hebben de heren Duff en Voggenhuber, evenals alle rapporteurs voor advies, de politieke oplossing weten te vinden waarmee datgene kan worden bereikt waaraan het Europees Parlement in deze tijd behoefte heeft.
Daarom hoop ik, mevrouw de Voorzitter, dat bij de stemming morgen de noeste arbeid van de rapporteurs zal worden beloond met massale steun voor dit verslag.
Mevrouw de Voorzitter, mijnheer de vertegenwoordiger van de Raad, mijnheer de commissaris, geachte collega's, de werkzaamheden waar wij allen thans bij betrokken zijn, komen op het juiste moment. De actualiteit herinnert ons er dagelijks aan hoe dringend het Handvest van de grondrechten van de Europese Unie geworden is.
Zo staan de zaken er momenteel voor.
Een Handvest van de grondrechten van de Europese Unie dient uiteraard gericht te zijn op onze medeburgers, maar evenzeer op de overige inwoners van ons grondgebied, alsmede op hen die op doorreis zijn in de Unie...
Dat is van belang; dat is van belang gezien hetgeen nu weer in de Unie de kop op steekt.
Dat is ook van belang nu we - en dit zal ook in de tekst staan waar we morgen over stemmen - begonnen zijn aan de uitbreiding van onze Unie met landen waar de roep om eerbiediging van grondrechten geen loze kreet is.
Dat is tot slot ook van belang - en ook dit zal in de tekst staan waar we morgen over stemmen - nu de Unie het stadium van de economische integratie voorbij is en duidelijk begonnen is aan een proces van politieke en sociale integratie.
Dit handvest moet daar een bijdrage aan leveren.
De resolutie waar we morgen over zullen stemmen, is beslist niet bedoeld om een dwingend mandaat op te leggen aan de collega's die aan het convent deelnemen, en dus ook niet aan mijzelf. Het werk is immers al begonnen.
Deze resolutie is veeleer bedoeld om aan te geven wat het Parlement van het convent verwacht.
In dat verband wilde ik twee punten naar voren halen.
Om te beginnen, wat verwachten wij van deze werkzaamheden?
We roepen een vergadering bijeen die anders is qua vorm en samenstelling. Wij zouden echter eerlijk gezegd verkeerd bezig zijn als het doel beperkt bleef tot het bekendmaken van een tekst en als die enkel werd ondertekend door de voorzitters van de drie instellingen.
Wij willen meer en dat is waar we naar streven binnen het convent, zowel qua timing als qua vorm.
Mijn tweede punt gaat over de inhoud.
In onze resolutie is daarover weliswaar niet veel terug te vinden, maar het Parlement heeft al minstens drie keer de kans gehad duidelijk te maken wat het van het Handvest van de grondrechten verwacht.
Het debat van vandaag gaat daar trouwens ook verder niet over. Niettemin is het goed drie zaken in herinnering te brengen.
Als wij ons ten eerste zouden beperken tot het letterlijk codificeren van het bestaande recht, zou het niet de moeite waard zijn geweest deze instantie in het leven te roepen, die enig is in haar soort.
Als het convent ten tweede zich beperkt tot het geheel of gedeeltelijk overschrijven van het Europees Verdrag tot bescherming van de rechten van de mens en de fundamentele vrijheden, en als zij de vraag of de Europese Unie dit al of niet moet ondertekenen, van alle zin ontbloot, zij wij mijns inziens eveneens verkeerd bezig.
Wat ten derde de inhoud betreft, hebben we hier volgens mij de kans een aantal verbintenissen opnieuw te bevestigen op Europees niveau. Elke lidstaat is ze afzonderlijk aangegaan, maar wij moeten een zeker aantal rechten namens de Europese Unie als zodanig bevestigen, met name rechten van economische en sociale aard.
Ik ben mij ervan bewust hoe moeilijk de opdracht is die wij in Keulen hebben ontvangen: wij moeten zorgen voor de erkenning van sociale rechten, rechten die verder reiken dan doelstellingen.
Dit is ook de inzet van het convent, en namens mijn fractie wil ik benadrukken dat wij belang hechten aan wat over deze kwesties in het handvest zal staan.
Ik sta dan ook volledig achter het voorstel dat Ieke van den Burg zojuist heeft gedaan: als de Unie zich afvraagt of zij het Europees Verdrag tot bescherming van de rechten van de mens en de fundamentele vrijheden moet ondertekenen, moet zij hetzelfde doen voor het Europees Sociaal Handvest.
Tot slot denk ik dat het Europees Parlement de juiste keuze zal maken en ernaar zal streven dit handvest, hetzij qua inhoud, hetzij qua timing, tijdig af te krijgen voor het Franse voorzitterschap.
Met het handvest zullen we de grondrechten de plaats kunnen geven die hen toekomt in onze interne rechtsorde, een orde die zorgvuldig in het oog wordt gehouden door de burgers binnen de Europese Unie, maar zeker ook door de landen die zich bij ons willen voegen.
Voorzitter, de behoefte aan een bindend charter is meer politiek dan juridisch van aard. Maar het maakt het daarom niet minder belangrijk.
Fundamentele rechten nemen in de huidige verdragen een ondergeschikte plaats in.
Daar waar ze wel behandeld worden, gebeurt dit op een totaal onoverzichtelijke wijze.
Dit is onaanvaardbaar, zeker als Europa ook een Gemeenschap van waarden pretendeert te zijn.
Het handvest moet de burger daarom verzekeren dat hij beschermd is tegen de inbreuken op het steeds uitbreidende supra-nationale recht.
Het EVRM moet hierbij als minimumnorm gelden met daar bovenop specifieke Europese-Unierechten.
Uiteraard moeten wij er alles aan doen om de nationale constituties zo veel mogelijk intact te laten. Maar het valt niet uit te sluiten dat deze nationale grondwetten gaan beïnvloeden.
Het handvest moet immers de basis kunnen vormen voor nieuwe grondrechten als de maatschappelijke ontwikkelingen daarom vragen.
Tenslotte, mevrouw de Voorzitter, is het essentieel dat de Europese Unie toetreedt tot het Europees Verdrag voor de rechten van de mens. Straatsburg moet immers niet verzwakt, maar versterkt worden.
Waarde collega's, het Handvest van de grondrechten moet een beslissende etappe worden in de opbouw van Europa.
We moeten ervoor zorgen dat dit een van de elementen wordt die Europa zijn identiteit verschaft, dat dit een sprong vooruit wordt, een sprong die Europa nodig heeft om te voelen dat het ook echt bestaat.
Daarom wil ik mij bij de collega's aansluiten die vinden dat dit handvest een bindend karakter moet hebben. De burger zou beslist niet begrijpen waarom de Europese Unie grondrechten vastlegt die niet juridisch afdwingbaar zijn.
Fundamentele rechten - en ik leg de nadruk op het woord "fundamentele" - moeten wel degelijk dwingend zijn, anders verliest Europa in de ogen van velen zijn fundamenteel karakter.
Het toekomstige handvest moet dus opgenomen worden in de Verdragen, en wel tijdens de volgende intergouvernementele conferentie, die waarschijnlijk de laatste met vijftien lidstaten zal zijn.
Frankrijk, het land dat algemeen beschouwd wordt als de bakermat van de mensenrechten, moet deze wijziging van de Verdragen absoluut op de agenda zetten tijdens zijn voorzitterschap in de tweede helft van 2000.
Wij doen dan ook bij deze een plechtige oproep tot de Franse regering.
Ik zou de aandacht willen vestigen op twee punten.
Ten eerste vind ik dat in het handvest sprake moet zijn van een op de woonplaats gegrond Europees burgerschap.
We moeten meer dan ooit vermijden dat er in Europa twee soorten mensen wonen met uiteenlopende rechten.
Zo is het niet aanvaardbaar dat een Algerijn die al dertig jaar in Frankrijk werkt en belasting betaalt, niet mag stemmen in gemeenteraadsverkiezingen, terwijl een Europeaan die zes maanden in een ander land van de Europese Unie woont dat wel mag.
Met dit handvest moeten we met al onze kracht streven naar een nieuwe omschrijving van het begrip Europees burgerschap, en daarbij uitgaan van de woonplaats.
Grondrechten moeten voor iedereen gelden.
Ten tweede vind ik dat men met het handvest dringend iets moet doen voor een doeltreffende bescherming van persoonsgegevens in computerbestanden.
Het Europees Parlement heeft darvoor vorige maand al een amendement aangenomen waarin de oprichting wordt gevraagd van een commissie informatica en Europese vrijheden.
In het handvest moet daarom vastgelegd worden welke gegevens al of niet in computerbestanden mogen worden opgenomen, welke methoden geoorloofd zijn voor het verzamelen van die gegevens en wie onder welke voorwaarden toegang heeft tot de bestanden.
Trouwens, in een tijd waarin bepaalde communicatiesystemen en spionagenetwerken ten dode zijn opgeschreven, moeten we ervoor zorgen dat de burger via parlementaire controle zijn rechten kan doen gelden tegenover de nieuwe Europese instanties in wording. Hetzelfde geldt voor de rechten van de consument tegenover de nieuwe marketingmethodes via internet.
Dit is van groot belang, willen we de fundamentele vrijheden kunnen verdedigen in de 21ste eeuw.
Mevrouw de Voorzitter, mijn bijdrage zal behoorlijk verschillen van die van mijn voorgangers, omdat ik wil aantonen dat het Handvest van de grondrechten van de burgers van de Europese Unie, zoals dit geschetst wordt in het verslag-Duff-Voggenhuber, juist een aantasting van onze grondrechten betekent.
Tot op heden maakten de burgerrechten deel uit van het nationale recht, maar met dit verslag wordt ons voorgesteld die rechten op te nemen in een voor allen geldend, gedetailleerd en dwingend Europees handvest, over de toepassing waarvan gewaakt zal worden door het Hof van Justitie van de Europese Gemeenschappen.
Ik ben er trouwens nog niet zo zeker van dat de vertegenwoordigers van de staatshoofden, regeringsleiders en nationale parlementen, die zitting hebben in de door de Raad van Keulen in het leven geroepen instantie, het eens zullen zijn met dit voorstel van het Europees Parlement.
Om te beginnen wil ik een opmerking maken die uitsluitend betrekking heeft op het verslag van de heren Duff en Voggenhuber.
Zo te zien gaat het de voorstanders van het handvest niet zozeer om de bescherming van de grondrechten - die zijn in Europa immers al prima beschermd, wat zij ook mogen vinden - maar om een zuiver ideologisch doel: het leggen van een basis voor een Europese grondwet, de bekroning van een superstaat.
De volkeren van Europa willen echter noch het een, noch het ander, en terecht, want zo'n gedetailleerd, dwingend handvest geeft een uniforme omschrijving van de burgerrechten en sluit zo elk volk op in een juridische dwangbuis van regels die hem gedeeltelijk vreemd zijn.
Een dergelijk handvest tast volgens ons om drie redenen de grondrechten aan.
Ten eerste verwijdert het de burger nog verder van de plaats waar zijn rechten worden geformuleerd, ook al wordt gezegd dat deze rechten op die manier beter verdedigd kunnen worden.
De burger krijgt echter minder greep op zijn rechten.
Het gevolg zou zijn dat een volk de rechten van zijn burgers niet meer kan wijzigen zonder toestemming van de veertien andere. Dit is een verstikkende situatie, die haaks staat op de aard en de belangen van Europa, zoals ik heb verklaard in het minderheidsstandpunt dat bij het verslag is gevoegd.
Ten tweede zal dit handvest opnieuw een excuus verschaffen voor een buitensporige uniformisering van de burgerrechten in Europa.
Het verbaast mij trouwens dat de nationale regeringen zich dit laten welgevallen.
Hebben zij geen lering getrokken uit het verleden?
Willen zij soms met twintig problemen tegelijk opgescheept zitten, zoals bijvoorbeeld Frankrijk met zijn jagers?
Ten derde zouden met dit handvest de rechten van de gemeenschappen worden omzeild, en wel in de eerste plaats die van onze nationale gemeenschappen. Het gaat hier om rechten die de burger erg dierbaar zijn, omdat in nationaal verband de democratie op de meest reële en legitieme wijze in praktijk wordt gebracht.
Hiermee ben ik meteen aanbeland bij het hart van wat wij het inperkingsproces van onze rechten hebben genoemd.
Dit proces gaat veel verder dan algemeen wordt gedacht. Zo heeft zich al een hele reeks bedelaars en minderheden gemeld die heel goed doorhebben dat een uniform en dwingend handvest, dat bovendien nog eens tot stand is gekomen via het zogenaamd democratische proces dat Europa kenmerkt, de komende jaren de zwakke schakel kan gaan vormen in de democratische keten.
Daarom is de Fractie Unie voor een Europa van Nationale Staten van mening dat dit handvest, als het er al moet komen, kort moet blijven. Het moet alleen de essentiële waarden opsommen, de grondbeginselen van de landen van Europa, in de vorm van een politieke verklaring.
Het is trouwens denkbaar dat de kandidaat-lidstaten het al aan het eind van dit jaar onderschrijven om te laten zien dat zij deel uitmaken van de Europese waardengemeenschap.
Mocht dit het geval zijn, dan moet de plechtige aankondiging van dit handvest gezamenlijk worden gedaan door de huidige en de toekomstige lidstaten.
Een ding is zeker, mevrouw de Voorzitter: we moeten voorkomen dat de landen van Europa een eenvormige en dwingende tekst krijgen opgelegd, onder het mom de postnationale samenleving die de heer Duff zojuist heeft verdedigd.
In dat geval zal het handvest namelijk worden ervaren als een aanslag op de keuzevrijheid van de nationale democratieën.
Elk land moet ook in de toekomst vrij zijn regels kunnen bepalen, in overeenstemming met zijn eigen cultuur en ontwikkeling.
Wij zouden graag zien dat de intergouvernementele conferentie die thans aan de slag gaat, deze gouden regel voortdurend in het achterhoofd houdt, en de nationale democratieën zal eerbiedigen.
Mevrouw de Voorzitter, als vertegenwoordiger van de Lega Nord stel ik tot mijn grote voldoening vast dat er eindelijk zaak wordt gemaakt van een Europees Handvest van de grondrechten.
Ik herinner er aan dat enkele eeuwen geleden hier op Franse bodem een begin werd gemaakt met de opstelling, met de vaststelling van deze rechten. Alleen in Noord-Amerika konden echter, in diezelfde tijd, deze rechten hun beslag vinden in officiële documenten, in de staatsgrondwetten, en verder komen dan de boeken van filosofen en denkers.
De Europese Unie lijkt dus achter te lopen, maar dankzij dit vat kan men kan de achterstand inhalen.
Ik noem dit een vat omdat het voorlopig alleen nog maar een omhulsel is.
Wij weten nog niet wat wij daarin zullen stoppen.
In het verslag worden weliswaar enkele belangrijke punten aangegeven, maar wij moeten eerst de eindtekst zien voordat wij een oordeel kunnen vellen.
Het is echter belangrijk dat dit handvest er komt, want ondanks de overeenkomsten en verdragen worden de mensenrechten in de Unie nog steeds bedreigd.
Ik denk bijvoorbeeld aan de pogingen in Italië om de beroepsprocedures in strafzaken te beperken, of zelfs op te heffen.
Ik denk ook aan het recht op vrije verkiezingen. Van dit recht blijft echter niet veel over, als ik zie dat een land bijna vogelvrij wordt verklaard omdat zijn burgers tijdens vrije verkiezingen op een bepaalde manier hebben gestemd.
Mijns inziens moet men het recht van de burgers om te stemmen op wie zij willen, volledig respecteren. Men mag dan niet het land, en de regering die het resultaat is van deze verkiezingen, saboteren.
Het gaat hier trouwens niet enkel om burgerrechten.
Men moet ook een betere definitie geven van de rechten van de gemeenschappen, van de rechten van de volkeren, die worden bedreigd door enerzijds de alles verpletterende wals van de mondialisering, en anderzijds de terugkeer tot een gecentraliseerde en onderdrukkende natiestaat. Ons inziens moet men veeleer de weg effenen voor een Europa van de volkeren.
Deze volkeren moeten ook erkenning kunnen vinden buiten de huidige staten.
Met name zal men een aantal voorschriften uit bepaalde strafwetboeken moeten wijzigen. Ik noem bijvoorbeeld artikel 141 van het Italiaans strafwetboek waarin staat dat iemand die naar afscheiding streeft, met levenslang gevangenis wordt gestraft.
Daarmee wil ik niet zeggen dat afscheiding een goede zaak is. Ik wil echter wel dat, als iemand daarnaar op vreedzame en niet-gewelddadige manier streeft, hij daartoe het recht moet hebben.
Hij moet de mogelijkheid hebben dit recht uit te oefenen.
Dit recht is immers neergelegd in het Handvest van de VN en in de Slotakte van Helsinki. Naar ik hoop zal dit ook, in weerwil van een aantal strafrechtelijke bepalingen, worden opgenomen in het Handvest van de grondrechten van de Europese Unie.
Mevrouw de Voorzitter, zoals de lage opkomst bij de afgelopen verkiezingen liet zien, leeft "Europa" niet bij burgers.
Wij kunnen dat niet verbeteren door burgers een handvest van grondrechten te geven.
Burgers moeten zien dat de Europese instellingen daadwerkelijk in hun belang handelen en niet slechts gericht zijn op het vergroten van eigen macht.
Als dat gebeurt, zal het vertrouwen van mensen meer groeien dan ooit bereikt kan worden door vele prachtige verklaringen of handvesten.
De pretentie dat er een alomvattend handvest gemaakt kan worden, waarin alle op dit moment geldende grondrechten een plaats kunnen krijgen, delen wij niet.
Zo´n document kan en zal nooit gemaakt kunnen worden en het streven ernaar is zeker geen taak van de Europese Unie.
Waar wij binnen de Unie naar moeten streven, is samenwerking op basis van respect voor de eigen identiteit van volken en staten.
Het vastleggen van grondrechten moet daar geschieden, waar zij zo effectief mogelijk beschermd kunnen worden en waar ze een inbedding hebben in het maatschappelijk bestel. Dit is in de lidstaten.
Het is eveneens van het grootste belang dat het extern toezicht op de grondrechtenbescherming, in de vorm van het EVRM en de controle daarop door het Hof in Straatsburg, intact blijft.
Een juridisch bindend handvest tast onvermijdelijk de inbedding van grondrechten in lidstaten aan en ondermijnt de rol en het gezag van het EVRM en het Hof in Straatsburg.
Als er toch een handvest komt, zouden wij er met kracht voor willen pleiten dat dit alleen voor instellingen van de Unie gaat gelden.
Er moeten alleen artikelen in worden opgenomen die een zinnige boodschap aan die Europese instellingen inhouden.
Vage instructienormen of rechten op beleidsterreinen, waar de Unie geen bevoegdheid heeft, moeten worden weggelaten.
Tenslotte, grondrechten zijn gefundeerd in de menselijke waardigheid.
De werkelijke waarde van het leven van de mens is echter nooit werkelijk te verstaan als het zicht op God, de Schepper van alles, dus ook van de mens, uit het oog verloren wordt.
Mijnheer de Voorzitter, ik ben verbijsterd over de veroordeling van Oostenrijk door veertien lidstaten, en ik beschouw het geplande Handvest van grondrechten dan ook als een kans om de Europese Unie dichter bij de burger te brengen.
Ik vind dat handvest een goede zaak.
Met de totstandbrenging van dit handvest kan de Unie laten zien dat ze de rechten van de burger respecteert en zich voor een ieders welzijn inspant.
De publieke opinie heeft evenwel de indruk gekregen dat de Europese Unie niet eens het grondrecht van een bepaald land op een soevereine regeringsvorming respecteert.
De publieke opinie heeft ook de indruk gekregen dat veertien lidstaten van de Gemeenschap de eigen regelgeving niet naleven en hun plicht van solidariteit niet nakomen.
Ik zou u willen vragen hoe een Unie van lidstaten die, zonder van tevoren de betrokkenen te hebben gehoord, zonder enige rechtsgrondslag en op basis van vooroordelen sancties uitvaardigt, de mensen kan doen geloven dat de grondrechten voor haar meer zijn dan lippendienst.
Het Europees bewustzijn van de bevolking van de Europese Unie heeft door het besluit van de veertien grote schade opgelopen.
Ik betwijfel dat die schade door een Handvest van de grondrechten kan worden hersteld.
Voorzitter, jarenlang heeft het Europees Parlement, en ook onze fractie, gevraagd om een goede beschrijving van grondrechten van de Europese burgers in de Europese verdragen.
Het is gevraagd bij het Verdrag van Maastricht, het is gevraagd bij het Verdrag van Amsterdam.
Ik herinner in dit verband ook aan het rapport dat ik samen met mevrouw Dury mocht schrijven ter voorbereiding van het Verdrag van Amsterdam.
Ook daarin werd die vraag al gesteld.
Daarin boekten we trouwens ook onze eerste successen, want onze formulering over een anti-discriminatieartikel werd vrijwel helemaal overgenomen in het Verdrag van Amsterdam.
Later op de Top van Keulen is ook het bredere verzoek van het Parlement gehonoreerd.
Er is een convent voorgesteld om te komen tot een charter voor grondrechten van de Europese burgers.
De vraag van vandaag is vooral: wat moet er in dat charter staan en welke rechtskracht moet dit charter krijgen?
Wat het laatste betreft wil ik mij ondubbelzinnig uitspreken vóór opname van een handvest in de verdragen en vóór een charter dat voor burgers bij de Europese rechters afdwingbaar is.
We moeten geen lege hulzen produceren; daar prikken onze burgers trouwens toch zo doorheen.
Wat de inhoud betreft, moet het handvest aansluiten op de bestaande verdragen, zoals het Europees Verdrag voor de bescherming van de rechten van de mens van de Raad van Europa.
Ik vind trouwens ook dat de Unie zo snel mogelijk toe moet treden tot dat Verdrag.
Het charter moet in elk geval ingaan op de grondrechten van de burgers, op de politieke rechten, op de sociale rechten en naar mijn mening ook op de rechten van minderheden en het moet een aanvulling zijn op wat we al hebben.
Het moet geen herhaling zijn.
Daarbij zal dan vooral vooruitgekeken moeten worden naar nieuwe bedreigingen, zoals op het gebied van informatie en biotechnologie en naar de bescherming van het milieu waarvan ook de mens deel uitmaakt.
Voorzitter, de rechten van minderheden lijkt wel een van de moeilijkste delen van het handvest te worden en omdat dit zowel in het verleden als in de toekomst een van de grootste problemen van Europa was en ook zal blijven, pleit ik vóór opname van grondrechten voor minderheden in het handvest.
Wellicht zal ik daar zelf nog een tekst over indienen.
Maar het allerbelangrijkste, Voorzitter, is dat het handvest rechtskracht krijgt, dat het opgenomen wordt in het Verdrag en dat onze burgers de zekerheid krijgen dat ook de Europese Unie hun grondrechten serieus neemt en tot aan de hoogste rechter zal willen verdedigen
Voorzitter van de Commissie constitutionele zaken. (IT) Mijnheer de Voorzitter, ik wil enkel iets zeggen over de opneming van het handvest in de Verdragen.
Het Europees Parlement heeft zich duidelijk uitgesproken voor deze opneming, wel wetend dat alleen op die manier de juridische waarde van het handvest kan worden gegarandeerd en, met de bevoegdheid van het Hof van Justitie van de Unie, de rechten ook op het vlak van de jurisdictie kunnen worden versterkt.
De regeringen hebben tijdens de Europese Raad van Keulen deze zaak niet definitief geregeld.
Zij hebben de discussie over de opneming van het handvest in de Verdragen en over de modaliteiten daarvan opengelaten.
Ons inziens krijgt men daartoe een kans tijdens de intergouvernementele conferentie en deze kans moet men aangrijpen.
Men kan hierbij spreken over twee parallelle taken.
Het convent moet tijdig een ontwerp opstellen voor het handvest, opdat de intergouvernementele conferentie kan besluiten dit in de Verdragen op te nemen.
Ik zou derhalve de vertegenwoordiger van de Raad, de Portugese staatssecretaris voor Europese zaken, willen zeggen dat de intergouvernementele conferentie zich daar nu al op moet voorbereiden.
Als het handvest klaar is, moet de intergouvernementele conferentie zorgen voor de voor opneming in de Verdragen noodzakelijke modaliteiten.
U weet dat volgens het Europees Parlement daarmee een stap moet worden gezet in de richting van constitutionalisering van de Unie.
Ik weet heel goed dat deze term de afgelopen tijd argwaan wekt. Men is bang deze term te bezigen, of men neemt hem liever niet in de mond.
Daardoor word ik soms in verlegenheid gebracht, omdat de parlementaire commissie waarvan ik voorzitter ben, haar naam veranderd heeft van "Commissie institutionele zaken" in "Commissie constitutionele zaken".
Toch geloof ik dat men die richting moet uitgaan. Dat betekent echt niet dat men het spook van de Europese superstaat geloofwaardig maakt.
Mijns inziens staat de waarde van de nationale grondwetten absoluut buiten kijf, evenals, overeenkomstig de Verdragen, het Europees burgerschap geen vervanging is van, maar een aanvulling op het nationaal staatburgerschap.
In Keulen hebben de regeringen blijk gegeven van moed door te besluiten een Handvest van de grondrechten op te stellen. Nu moeten zij aantonen dat zij geen spijt hebben van hun besluit.
Zij mogen niet terugkrabbelen, maar moeten alle consequenties aanvaarden.
Waarde collega's, als men spreekt over grondrechten, spreekt men over grondwettelijke aangelegenheden.
De opneming van het Handvest van de grondrechten in de Verdragen is de logische consequentie van het te Keulen voor de burgers genomen besluit. Met dit besluit wil men de burgers betrekken bij de Europese opbouw, en ervoor zorgen dat zij zich volledig kunnen vinden in het streven van de Unie, in haar principes, waarden en instellingen.
Mijnheer de Voorzitter, ik ben het roerend eens met hetgeen de heer Napolitano zojuist zei.
Als je even doordenkt, is het bijna onvoorstelbaar dat dergelijke grote instellingen zonder de een of andere grondwet kunnen bestaan.
Het is duidelijk dat wij bestaan, en het is daarom ook duidelijk dat wij al een soort grondwet hebben.
De vraag is echter: hebben we een goede grondwet, en wat voor soort grondwet willen wij eigenlijk?
Als we zeggen dat wij een grondwet willen, zeggen wij niet dat de Europese Unie dezelfde grondwet moet hebben als een staat. De Unie is immers geen staat en zal dat voorlopig ook niet worden.
Wij zijn het er allemaal over eens dat de rechten binnen de Unie moeten worden geëerbiedigd en bindend moeten zijn voor alle organen en instellingen van de Unie.
De organen en instellingen van de EU hebben veel te veel macht om hen hun gang te laten gaan zonder behoorlijke controle, zonder de controle van een Handvest van de grondrechten.
Er is echter één risico.
Een van de grote successen van Europa is de manier waarop het Europese Hof van Justitie, op een moment waarop andere instellingen waren lamgeslagen, het concept van Europa als een door wet geregelde Gemeenschap heeft weten op te bouwen.
Als wij nu een Handvest van de grondrechten in het leven roepen, dat leidt tot overbelasting van het Hof van Justitie en tot gevolg heeft dat iedereen de deur in Luxemburg plat loopt, zullen wij ons doel totaal missen.
Wij moeten ervoor zorgen dat de rechtsbescherming primair wordt geregeld via de nationale rechtbanken, met een controlerende rechtspraak op Europees niveau.
Als we daar niet in slagen, zal alles mislukken.
Het handvest heeft betrekking op de relatie tussen de staten en de burgers. Aangezien de EU geen staat is, vormt het een probleem dat zij zich in toenemende mate als een staat gedraagt en staatsbevoegdheden krijgt.
Daardoor wordt een bres geslagen in de fundamentele rechten en die bres moet uiteraard gedicht worden.
In onze ijver om de dingen goed te doen, richten we misschien meer schade aan dan we denken.
De EU staat voor een keuze: moeten wij onze eigen rechten veiligstellen, moeten wij onszelf en de onzen beschermen of moeten wij de mensenrechten in heel Europa verdedigen?
De EU mag geen concurrent worden van de bestaande autoriteiten, zoals bijvoorbeeld het Hof voor de rechten van de mens hier in Straatsburg.
Dit zou immers nadelig zijn voor de situatie op het gebied van mensenrechten in geheel Europa.
Naar mijn mening mag het Hof van Justitie dus niet betrokken worden bij de werkzaamheden betreffende de grondrechten.
De EU moet daarentegen de uitspraken van het Hof in Straatsburg ter harte nemen en eisen dat de huidige en toekomstige lidstaten het Europees Verdrag van de mensenrechten, de ILO-conventies en de belangrijkste VN-conventies bekrachtigen. De EU moet de naleving van de genoemde conventies als voorwaarde stellen voor alle overeenkomsten op economisch gebied en douanegebied met derde landen.
Op die manier versterkt de Unie de bestaande conventies en dat is nodig.
Ik sluit mij graag aan bij mijn collega's en feliciteer de twee rapporteurs, ofschoon ik het niet met alles eens ben wat zij hebben opgeschreven en voorgesteld.
Zij hadden aan de andere ook wel een onmogelijke taak, want zij moesten als het ware de kwadratuur van de cirkel uitvinden.
In de korte tijd die mij ter beschikking staat wil ik mij concentreren op één bepaald punt dat ook al door de vorige spreker, en ook vele anderen is genoemd, namelijk het conflict dat zou kunnen ontstaan tussen dit handvest en het Europees Verdrag tot bescherming van de rechten van de mens.
Laten wij niet vergeten dat alle lidstaten het Europees Verdrag tot bescherming van de rechten van de mens hebben geratificeerd en opgenomen in de eigen nationale wetgeving. Zij zijn aldus gebonden aan de besluiten van het Europees Hof voor de rechten van de mens in Straatsburg.
In de afgelopen 50 jaar is het Europees Verdrag door de uitspraken van het Hof verder aangevuld en ontwikkeld en zijn er nieuwe rechten, nieuwe aanspraken en nieuwe vrijheden in opgenomen die zich in de maatschappij intussen hebben ontwikkeld.
Voor het geval leden dit niet mochten weten, wil ik eraan herinneren dat volgens een strikte juridische interpretatie de EU-wetgeving de overhand heeft boven alle constitutionele of andere wetsbepalingen van de lidstaten.
Daarom zullen, bij opneming van dit handvest in de Verdragen, zowel het Europees Verdrag tot bescherming van de rechten van de mens als nationale constitutionele en andere wettelijke bepalingen voor dit handvest moeten wijken.
Natuurlijk is het heel belangrijk dat een ieder van ons opkomt voor de onvervreemdbare rechten en vrijheden van iedere burger en iedere groep burgers, maar er is een betere manier om dit probleem aan te pakken dan door middel van een handvest, namelijk door het Verdrag op te nemen in de wetgeving van de Europese Unie en de toepassing daarvan te regelen op het niveau van de nationale lidstaten.
Mijnheer de Voorzitter, waarde collega's, met dit ontwerphandvest en nog een paar andere verslagen die dit Parlement morgenochtend behandelt, gaan wij een nieuw tijdperk in bij de opbouw van Europa. We komen thans terecht in de "dadaïstische" fase van de Europese opbouw, in de fase waarin wordt neergekeken op de realiteit en voortdurend op zoek wordt gegaan naar morele rechtvaardiging.
In feite keert u zich af van het transcendente en het verhevene, omdat u moraal verwart met moralisme - zoals u weet, is volgens Goethe moralisme tegengesteld aan moraal - en recht met formalisme.
Begrijpt u mij goed, wij stellen de mensenrechten als zodanig niet ter discussie.
Wij zeggen wel dat de mensenrechten beschouwd moeten worden in combinatie met andere rechten en dat op basis van dat geheel het algemeen belang moet worden geformuleerd. Het algemeen belang moet hetgeen zijn waarop wij onze politieke daden baseren, niet de waan van de dag, de maatschappij van het amusement, de "mediagogie" of de tot structuur verheven zwakte.
Trouwens de meeste hier aanwezige sprekers gebruiken die mensenrechten - net als de pseudo-kunstenaar Duchamp - alleen maar als het hen goed uitkomt en laten zich er verder weinig aan gelegen liggen.
De mensenrechten zijn een voorwendsel, zoals ook blijkt uit de titel van het ontwerphandvest. Daarin is sprake van de grondrechten "van" de Europese Unie in plaats van de grondrechten "binnen" de Europese Unie.
U bent uit op een preambule van een onvindbare grondwet, omdat u zich eigenlijk in een impasse bevindt. U weet heel goed dat de Europese constructie een ongelofelijk gezeur is geworden van teksten en verklaringen.
De sociaal-democraten verliezen het volk uit het oog en verstoppen zich op een schandelijke manier achter de mensenrechten. Ondertussen veranderen de liberalen stiekem in sociaal-democraten.
Ze waaien met alle winden mee, maar het volk maalt er niet om. Op een goede dag stem het ze weg, en doet het dat niet, dan verdwijnt het Westen.
Mijnheer de Voorzitter, de vraag die in de loop van dit debat meermaals gesteld is, luidt: waarvoor dient een handvest van de mensenrechten als er een of zelfs meerdere universele verdragen over de rechten van de mens bestaan, als er een Europees verdrag over de rechten van de mens bestaat, als de mensenrechten in de grondwet van elke lidstaat zijn opgenomen, in die van elke kandidaat-lidstaat en van elk land ter wereld in het algemeen, zelfs van degenen die ze niet naleven?
Het antwoord is in ieder geval niet dat men de mensenrechten binnen de Europese constructie wil versterken, zoals hier al is gezegd.
Integendeel, wij mogen mevrouw Berès trouwens wel dankbaar zijn dat ze dit debat die richting heeft gegeven. We staan hier zonder meer voor een keerpunt in de geschiedenis van de Europese opbouw: de overgang van een economisch en commercieel naar een politiek en institutioneel Europa.
Met het Handvest van de mensenrechten zetten we uiteraard een eerste stap in die richting. Zoals echter steeds het geval is bij de opbouw van Europa, gebeurt dit zijdelings, heimelijk, langs een omweg, ik zou haast zeggen jezuïtisch.
Wat we niet aan de orde stellen, is een grondwet en wat daar in moet staan; wat we wel aan de orde stellen, is een handvest van de mensenrechten dat overduidelijk de preambule vormt van een grondwet, aangezien uit een preambule van een grondwet eventueel een grondwet kan groeien, en vervolgens eventueel een staat.
Het interessante aan deze stap is wel dat hij bedoeld is om de principes van de Europese collectieve instanties of van de Europese samenleving te formuleren. Op dit punt moeten we mevrouw Berès een tweede maal bedanken voor haar helderheid en eerlijkheid, zelfs al ben ik het totaal oneens met haar over het einddoel, zoals zij weet.
Mevrouw Berès heeft het over rechten die niet alleen gelden voor burgers, maar ook voor mensen op doorreis en ingezetenen. Hiermee opent zij een discussie die volgens mij zal moeten worden voortgezet in de teksten die aan het Parlement worden voorgelegd.
De centrale vraag is welk uitgangspunt zal worden gehanteerd voor de rechten die binnen de Europese Unie gelden. Wordt dit het burgerschap in zijn traditionele betekenis, met bijzondere rechten voor degenen die deel uitmaken van deze of gene gemeenschap?
Of gaan we uit van rechten die voor meer mensen gelden dan alleen ingezeten burgers? Hiermee begeven we ons op glad ijs, of lopen wij tenminste het risico ons op glad ijs te begeven, en dat zal ons van een democratie op basis van staatsburgerschap doen belanden in een democratie op basis van een gelijke behandeling van personen die op het grondgebied van de Europese Unie wonen, verblijven of er op doorreis zijn.
Dit is volgens mij een probleem waarvan we op dit moment hoogstens de aanzet zien, maar het lijkt me essentieel dat we die niet uit het oog verliezen, anders raken we later de draad kwijt.
Mijnheer de Voorzitter, hoewel ik de rapporteurs wil feliciteren met hun werk, vrees ik dat ook voor dit handvest geldt dat de weg naar de hel geplaveid is met goede voornemens.
De Europese volken kunnen trots zijn op hun staat van dienst op het gebied van de mensenrechten. Hebben zij daarbij echter handvesten nodig gehad?
Groot-Brittannië liep voorop in de wereld, toen het ging om de strijd voor afschaffing van slavernij. Het enige handvest dat wij echter ooit in Groot-Brittannië hebben gehad, is de Magna Carta, in 1215 ondertekend door Koning John in Runnymede.
Uiteraard zijn er uitzonderingen, uitzonderingen die zo ernstig zijn dat Europa daadwerkelijk een verantwoordelijkheid heeft en moet doen wat in zijn vermogen ligt om te zorgen dat de onmenselijkheden en wreedheden uit het verleden nooit meer zullen worden herhaald.
Voegt dit handvest echter iets toe aan wat we al hebben?
Voegt het iets toe aan, of vervangt het het Verdrag tot bescherming van de rechten van de mens dat door alle lidstaten van de EU en alle staten die om toetreding hebben verzocht, is ondertekend? Of betekent het slechts een extra juridisch forum en biedt het advocaten de aangename en lucratieve keuze tussen het Europese Hof en het Europees Hof voor de mensenrechten?
Waarom maken wij niet een simpele verklaring van de rechten van de mens, overeenkomstig de artikelen 6 en 7 van het Verdrag?
Hebben wij persé een handvest nodig voor gerechtelijke procedures? Kunnen grondrechten wel naar behoren worden beschermd door een rechtbank die al overbelast is, en vaak pas lang na de aan de kaak gestelde feiten een uitspraak doet?
Streeft dit handvest er soms gewoon naar om de burgers een dure vorm van compensatie te bieden, als zij tenminste het geduld hebben om tot sint-juttemis te wachten?
Het garanderen van de fundamentele mensenrechten is een prachtige intentie, maar een handvest dat uitmondt in eindeloze procedures en bureaucratie is stellig de zoveelste weg naar de zoveelste hel.
Mijnheer de Voorzitter, waarom hebben we zo'n handvest nodig?
Zoals de heer Berthu al zei, hebben wij geen handvest nodig om een Europese superstaat te creëren, maar veeleer om, zoals mevrouw Berès zei, de burgers van vandaag en morgen duidelijk te maken dat wij leven in een Gemeenschap van waarden: waarden die gebaseerd zijn op democratie, vrijheid, gelijkheid, solidariteit en respect voor verscheidenheid, waarden - en ik zeg dit met enige nadruk tegen mevrouw Garaud - die Europeanen binden, over de grenzen heen, of ze nu komen uit het noorden, het zuiden, het oosten of het westen van de Gemeenschap.
De grote vraag is niet of wij zo'n handvest nodig hebben, maar welke status het moet krijgen.
Sommigen menen dat het handvest gewoon een leesbare lijst moet worden van alle rechten die op dit moment in de Europese Unie bestaan.
Dit zou zeker een waardevolle exercitie zijn: er is duidelijk sprake van een probleem op het gebied van de kennis van de burgerrechten.
Veel burgers hebben geen idee van de rechten die zij momenteel hebben.
Een document dat deze rechten duidelijk vastlegt en dat duidelijk maakt waar en hoe deze rechten kunnen worden uitgeoefend, zou heel nuttig zijn.
Als dat echter alles zou zijn wat wij met dit handvest proberen te doen, hadden we het beter kunnen overlaten aan een groep academici. Die hadden het ongetwijfeld beter gekund dan een groep van 60 politici.
Wij laten mijns inziens een groep van 60 politici aan het handvest werken omdat het hun taak is de leemtes in de bestaande rechten op te sporen, de zwakke punten in de bestaande structuren aan te wijzen en de politieke wil te tonen om deze zwakke punten te corrigeren.
Het handvest moet dus leemtes opvullen in bestaande rechten en het moet bindend zijn voor de instellingen van de Europese Unie.
Het is echter duidelijk dat niet alle rechten gelijk zullen zijn, tenminste niet wat betreft de manier waarop zij worden uitgeoefend.
Er moeten twee categorieën rechten komen: wij moeten een lijst opstellen van rechten waarvan de uitoefening rechtstreeks moet worden afgedwongen door de rechtbanken, en er moet een lijst komen van algemene rechten waarmee de instellingen van de Gemeenschap en anderen rekening moeten houden bij het opstellen van hun beleid. Met andere woorden er zijn rechten waarvoor het Hof bevoegd zal zijn, en er zijn andere rechten, rechten op de achtergrond, die een waardevol uitgangspunt vormen voor de besluitvorming.
Het is duidelijk - en hier zijn de meeste mensen in dit Parlement die een dergelijk handvest wensen het mee eens - dat het handvest een plaats moet krijgen in de Verdragen.
Als het enige invloed wil uitoefenen op de burger moet het handvest worden opgenomen in de Verdragen van de Europese Unie.
Mijnheer de Voorzitter, ik wil vooral de rapporteurs en de Commissie constitutionele zaken bedanken voor het feit dat zij pleiten voor toetreding van de Europese Unie tot het Europees Verdrag voor de rechten van de mens van de Raad van Europa.
Ik hoop dat hun standpunt morgen in de plenaire vergadering gehandhaafd blijft, omdat dit van wezenlijk belang zal zijn bij het voorkomen van verwarring tussen de verschillende grondrechten.
Ik wil spreken over de versterking van de politieke rechten van de burgers door middel van het Handvest van de grondrechten.
Hier is tot nu toe naar mijn mening te weinig over gezegd.
Als wij kijken naar wat de burger vandaag de dag in de Europese Unie kan doen, hoe hij de besluitvorming kan beïnvloeden, stellen wij vast dat hij niet zo veel mogelijkheden heeft.
Hij kan als kandidaat aan de verkiezingen deelnemen en hij kan in een andere lidstaat stemmen.
Waarom zouden wij met dit handvest niet enkele nieuwe instellingen en instrumenten creëren waarmee de burger werkelijk invloed kan uitoefenen?
Waarom overwegen wij bijvoorbeeld niet de mogelijkheid dat een bepaald aantal burgers, laten we zeggen uit drie verschillende lidstaten, een burgerinitiatief neemt dat vervolgens via het Europees Parlement kan worden gekanaliseerd?
Waarom zien wij niet in dat het in de toekomst steeds belangrijker wordt de burgers ook op andere manieren rechtstreeks bij de besluitvorming te betrekken?
Dit is naar mijn mening voor het Handvest van de grondrechten een zeer passende dimensie waarover tot nu toe vrij weinig is gesproken.
Europa heeft in de vorige eeuw twee verschrikkelijke oorlogen, twee ongelooflijke tragedies meegemaakt. Tegelijkertijd heeft het echter een niet te stuiten drang tot civiele, culturele en sociale vooruitgang tot stand zien komen.
De arbeidersmassa heeft met haar strijd belangrijke resultaten weten te veroveren voor de bescherming van haar rechten. Deze resultaten waren echter ook van doorslaggevend belang voor de ontwikkeling van de democratie.
Wij zijn dan ook verbaasd, en zelfs verbitterd, dat in dit document geen nauwkeurige en uitdrukkelijke verwijzing is opgenomen naar de sociale rechten. Deze zijn in feite de ruggengraat van het grote democratiseringsproces dat in de afgelopen eeuw in Europa op gang is gebracht.
Er zijn rechten zonder welke democratie geen democratie is: vrije meningsuiting, persvrijheid, vrijheid van vereniging, enzovoort. Deze rechten zijn de grondslag voor de democratie.
Daarop moet men echter voortborduren. Men moet ervoor zorgen dat vrijheid en rechtvaardigheid op substantiële wijze met elkaar kunnen worden verzoend.
Daarom mag in een dergelijk document een nauwkeurige verwijzing naar het onbetwistbare recht op werk niet ontbreken. Dat moet erin staan!
De sociale rechten worden in dit document weliswaar genoemd, maar moeten nader worden ingevuld; zij moeten van een duidelijke en concrete inhoud worden voorzien. Het gaat hierbij om het recht op werk, het recht op gezondheid, het recht op onderwijs, het recht op een woning, het recht op pensioen, met andere woorden, het gaat hierbij om het recht op leven.
Iedereen moet kunnen leven met gelijke kansen, overeenkomstig de principes van liberté en égalité, die een stempel hebben gedrukt op onze eeuwenlange geschiedenis. Daarom vraag ik dat de weinige amendementen die ik samen met mevrouw Kaufmann hiervoor heb ingediend, door het parlement worden aangenomen.
Mijnheer de Voorzitter, mijnheer de fungerend voorzitter van de Raad, mijnheer de commissaris, het voorstel om een Handvest van de grondrechten van de Unie op te stellen beoogt in wezen maar één ding: men wil onder de dekmantel van grootmoedigheid een stap in de richting van de zogenaamde constitutionalisering van de Verdragen zetten, of sterker nog, men doet een regelrechte poging om de weg naar een Europese grondwet en een Europese Staat te effenen.
Daarom zijn wij tegen het voorstel.
Het gaat hier niet om de inhoud van het handvest.
Wij komen uit een land waarvan de grondwet een van de langste lijsten van grondrechten bevat die er bestaan.
Wij behoren tot een partij die onmiskenbaar aan de strijd voor de democratie heeft bijgedragen en de onvoorwaardelijke verdediging van de mensenrechten steeds hoog in het vaandel heeft gedragen.
Onze afwijzing berust op het feit dat wij ons inziens met dit handvest een soort paard van Troje van het federalisme binnenhalen, een politieke zet doen die vergaande politieke en juridische gevolgen voor de lidstaten en de volkeren van Europa zal hebben.
Wij achten het dan ook niet correct en allerminst gepast dat het evenwicht van de Verdragen op dit moment wordt aangetast en wordt verbroken.
Wij zijn daarentegen van oordeel dat de huidige omstandigheden en uitdagingen ons er meer dan ooit toe verplichten de Verdragen te beschermen en opnieuw de veilige wegen te bewandelen waarlangs de oprichtende landen ons tot hier hebben gebracht.
De Europese Unie heeft geen behoefte aan een Handvest van de grondrechten, en wel om een voor de hand liggende reden: de Europese Unie heeft op dit vlak eenvoudig geen problemen.
Het Europa waarvan wij deel uitmaken, is zelfs voor een groot deel de bakermat van de desbetreffende grondrechten.
Aangezien er geen problemen zijn, biedt het handvest geen oplossing, en aangezien het geen oplossing biedt, zal het alleen maar zorgen voor moeilijkheden.
Het zaait verdeeldheid daar waar wij de handen juist in elkaar moeten slaan.
Bovendien geeft het aanleiding tot overlapping. De kans bestaat immers dat het in conflict komt met het Europees Verdrag van de Raad van Europa en het Europees Gerechtshof voor de mensenrechten, een institutioneel kader waarvan de doeltreffendheid en de stabiliteit reeds voldoende zijn bewezen.
Het handvest is met andere woorden geen pluspunt, maar een minpunt.
De grondrechten horen thuis in het constitutioneel recht van elke nationale staat.
De internationale juridische afspraken horen thuis in door zo veel mogelijk landen geratificeerde verdragen en overeenkomsten waarmee de internationale bescherming van de mensenrechten wordt bevorderd.
Ik denk hier met name aan de Universele Verklaring van de Rechten van Mens en, in de Europese context, aan het Europees verdrag.
In deze ruime, internationale kaders moeten wij alles in het werk stellen om de reeds door de verschillende landen erkende rechten op internationaal vlak daadwerkelijk te beschermen. Het heeft echter geen zin dat wij een weg inslaan die ons gezichtsveld beperkt.
Deze optie strookt immers niet met het hoofdkenmerk van de cultuur van de grondrechten, namelijk met hun uitgesproken universeel karakter.
Indien de Europese Unie werkelijk bereid is op dit gebied een symbolische stap te zetten, moet zij haar koers wijzigen.
Daartoe moet zij in de lijst van internationale referentieteksten, met name in artikel 6 van het Verdrag betreffende de Europese Unie, alle verdragen en overeenkomsten inzake mensenrechten opnemen die momenteel reeds door de vijftien lidstaten zijn geratificeerd.
Op die manier worden de desbetreffende teksten ondergebracht in het acquis communautaire.
Dat zou pas een stap voorwaarts zijn!
Het handvest geeft daarentegen een verkeerd antwoord op een onbestaand probleem. Het creëert derhalve een extra moeilijkheid en die willen wij althans niet voor onze rekening nemen.
Mijnheer de Voorzitter, "de totstandbrenging van een steeds hechter verbond tussen de volkeren van Europa en de handhaving en ontwikkeling van de Unie als een ruimte van vrijheid, veiligheid en rechtvaardigheid zijn gebaseerd op de algemene en onbeperkte eerbiediging van de unieke, voor eenieder gelijke en onschendbare waardigheid van de mens."
Zo luidt overweging B in de onderhavige ontwerpresolutie.
Ik vind het een grote vooruitgang dat het Europees Parlement een visie op de mens heeft vastgelegd, die diep geworteld is in de Europese geschiedenis en cultuur, die ook rekening houdt met de gewone burgers, en uitdrukking geeft aan het gedachtegoed.
Ik ben dan ook blij dat mijn amendement inzake de unieke, voor eenieder gelijke en onschendbare waardigheid van de mens steun heeft gekregen in de Commissie constitutionele zaken. Er is namelijk een gemeenschappelijk visie op de mens nodig, ter ondersteuning van de wereldwijde strijd van de EU tegen de doodstraf en marteling, tegen vrouwenhandel en seksuele uitbuiting.
Als burgers hebben wij vrijheden en rechten, maar ook plichten.
Ik juich het dan ook toe dat deze plichten, in mijn formulering, zijn opgenomen in overweging E.
Ik wijs nog eens met nadruk op de amendementen die de PPE-DE-Fractie heeft ingediend, en wel de amendementen 24 en 25, waarover morgen wordt gestemd.
Ter afsluiting vestig ik de aandacht op het feit dat de Commissie rechten van de vrouw en gelijke kansen in november 1999 het Parlement erop heeft gewezen dat gezinnen geen aparte rechten hebben en dat alleen individuen deze rechten hebben.
Deze uitspraak is geheel in strijd met hetgeen de verdragen inzake de mensenrechten van de VN en van de Raad van Europa zeggen over gezinsrechten.
Mijnheer de Voorzitter, door de veel te trage gang van zaken in het Europees Parlement krijg je niet zo vaak de kans om gewoon eens blij te zijn.
Vandaag hebben wij echter die kans, dankzij het verslag van de collega's Duff en Voggenhuber.
Ik wil hier met name wijzen op de onverstoorbaarheid waarmee de twee rapporteurs hun doel hebben nagestreefd.
Maar al te vaak moet men ook in dit Parlement vaststellen dat, alle beweringen van het tegendeel ten spijt, de machtigen, de Raad en de Commissie, aan het langste eind trekken, en vaak ook de belangen van nationale partijen en regeringen de doorslag geven.
De heren Duff en Voggenhuber stellen zich echter als rasechte parlementariërs op die rasechte Europese belangen verdedigen.
Wij kunnen nu morgen een verslag aannemen dat uitgaat van de fundamentele opvatting dat de grondrechten van de Europese Unie een aangelegenheid zijn van het Europees Parlement en niet van de regeringen. Pas als deze opvatting een vanzelfsprekendheid wordt, zullen wij hiermee succes hebben.
Als wij willen dat onze Europese burgers voldaan zijn over dit handvest, moeten wij aan twee voorwaarden voldoen: ten eerste moeten wij het handvest inhoud geven en ten tweede moet wij het juridisch bindend maken.
Tot onze grote verbazing en teleurstelling stellen wij echter ook in het door onszelf ingestelde convent vast dat daar weliswaar veel competentie maar weinig moed voorhanden is.
Daarom kan men het onderhavig verslag ook opvatten als een oproep aan het convent: trek eindelijk eens de stoute schoenen aan!
Wees niet bang om te innoveren, juist op het gebied van informatietechnologie, biotechnologie, gelijkheid van vrouwen en milieubescherming!
Heb de moed om niet alleen over de burgermaatschappij te spreken, in dit glazen parlementspaleis, maar die burgermaatschappij ook daadwerkelijk te betrekken bij het werk!
Heb eindelijk de moed om de ILO-normen, de bepalingen van het internationale arbeidsrecht op te nemen.
Het handvest zou precies het geijkte instrument kunnen zijn: het kan de ziel van Europa worden en aan een gemeenschappelijke identiteit bijdragen.
Waarom zijn de regeringen van de EU-landen er als de kippen bij als het om economische hervormingen gaat en zijn zij zo terughoudend als het om politieke rechten gaat?
Merken zij dan niet dat dit Europa in duigen valt als men alleen aan de economie denkt en niet aan de politieke grondrechten?
Daarom wil ik welbewust als Oostenrijker een oproep doen tot de regeringen: wordt wakker, geeft de grondrechten een kans! Het is in uw eigenbelang!
Ik hoop van ganser harte dat dit verslag morgen in het Parlement met een overweldigende meerderheid zal worden aangenomen.
Voor mij is het Handvest van de grondrechten een goede en zelfs noodzakelijke zaak, als men maar niet in de val loopt. Er zijn namelijk drie valstrikken.
De eerste valstrik is dat dit een tekst wordt voor public relations.
Wij hebben in de Europese Unie al zoveel van dat soort teksten gehad, voor werkgelegenheid bijvoorbeeld. Een dergelijke tekst zou geen enkele juridische verplichting met zich meebrengen, absoluut vrijblijvend zijn en de burger geen enkele mogelijkheid bieden om bij de rechtbank uitoefening van zijn rechten af te dwingen.
De tweede valstrik is dat men dit als een alibi gaat gebruiken om zich ook in de toekomst als Europese Unie niet te verbinden tot de fundamentele besluiten en regelingen van internationale instanties, zoals het Europees Verdrag van de rechten van de mens, of de verschillende besluiten van de Internationale Arbeidsorganisatie.
De derde valstrik is dat dit een heel algemeen handvest wordt, een zwakke doorsnee, een manier uiteindelijk om de in de verschillende landen verworven, geavanceerde mensenrechten te ondermijnen.
Laten wij bijvoorbeeld een land nemen dat het recht op gratis onderwijs heeft. Een algemene verwijzing naar het recht op onderwijs in een handvest van de Europese Unie kan de eerste stap zijn tot ondermijning van dit recht.
Als men niet in deze drie valstrikken trapt, als het handvest het vraagstuk van de sociale rechten op serieuze wijze aanpakt, als het handvest open zal zijn voor problemen in verband met internet, nieuwe technologie, enzovoort, en als dit handvest voor iedereen in Europa geldt, zal men hiermee een goede bijdrage hebben geleverd.
Mijnheer de Voorzitter, dames en heren, Europa kent een lange traditie wat grondrechten, burgers, vrijheid en mensenrechten betreft.
De moderne grondrechten worden beschouwd als een uitvloeisel van de Engelse Magna Charta Libertatum van 1215, de Petition of Rights van 1628, de Habeas Corpus -wet van 1679, de Bill of Rights van 1689 en tenslotte de Verklaring van de Mensen- en Burgerrechten van de Franse revolutie.
In de afgelopen 200 jaar hebben de grondrechten geleidelijk aan hun beslag gevonden in de grondwetten, een ontwikkeling waarin deze klassieke documenten inzake de grondrechten een rol van doorslaggevend belang hebben gespeeld.
Voor het Europa van de 21ste eeuw moet men nu de in de lidstaten bestaande grondrechten en de voor Europa relevante bestanddelen daarvan in één tekst samenvatten.
De grondrechten, zoals de vrijheid van godsdienst en de vrijheid van vergadering en vereniging, zijn onaantastbare en onvervreemdbare rechten die de burgers moeten vrijwaren van ongeoorloofd optreden van de staat.
Op Europees vlak moet een Europees Handvest van de grondrechten de burgers van de Europese Unie beschermen tegen inbreuken op en schendingen van de grondrechten van de burgers door de Europese instellingen.
Onze fractie hoopt bovendien dat men met de opstelling van een Europese lijst van grondrechten de Europese integratiewaarde een sterker juridisch en ethisch fundament kan verlenen en kan bijdragen tot meer transparantie en duidelijkheid voor de burgers.
Voor onze fractie is het echter uitermate belangrijk dat het Europese handvest niet in de plaats komt van de nationale rechtsvoorschriften inzake grondrechten, of daarop inbreuk plegen.
Er is hevig gediscussieerd over de vraag of de Europese Unie al dan niet moet toetreden tot het Europees Verdrag voor de bescherming van de mensenrechten en de grondvrijheden van de Europese Raad van 1950.
Het verdrag van de Raad van Europa is nu vijftig jaar oud.
Onze fractie is tegen toetreding, niet alleen omdat de bestaande Europese Verdragen iets dergelijks niet toestaan, maar vooral ook omdat wij voor de Europese Unie een lijst van grondrechten nodig hebben waarin de huidige opvattingen worden weerspiegeld.
Dit betekent evenwel tegelijkertijd dat wij ons moeten beperken tot de klassieke grondrechten en moeten vermijden sociale en economische grondrechten, die men niet op Europees vlak kan afdwingen, op te nemen.
Ik dank de rapporteurs voor hun omvangrijke werk en hoop dat men in de beraadslagingen van het convent voor de uitwerking van de grondrechten rekening zal houden met de overwegingen van het Europees Parlement.
Mijnheer de Voorzitter, de rapporteurs, de heren Duff en Voggenhuber hebben, evenals de Commissie constitutionele zaken, goed werk verricht.
Dit is een goed verslag omdat men erin is geslaagd hierin de belangrijkste boodschappen tot uitdrukking brengen, zonder te ver te gaan en zonder vooruit te lopen op de werkzaamheden van het grondrechtenconvent.
Ik hoop derhalve dat dit verslag morgen in de plenaire vergadering zo aangenomen wordt als het in de commissie constitutionele zaken werd opgesteld.
Ik wil daarin echter graag een punt wijzigen en daarvoor heb ik ook namens de fractie een amendement ingediend.
Het gaat hierbij over het vandaag herhaaldelijk genoemde thema van de toetreding van de Europese Unie tot het Europees Verdrag van de mensenrechten.
Deze toetreding was in het verleden een belangrijk doel; het was een belangrijk en juist doel toen er nog geen sprake was van een eigen, autonoom Handvest van de grondrechten op het vlak van de Europese Unie. Toetreding tot het Europees Verdrag van de mensenrechten was een goede oplossing omdat iets beters ontbrak; zij was beter dan helemaal niets.
Dat is echter niet de weg die wij in de Europese toekomst willen en moeten bewandelen.
Ik heb alle respect voor het Verdrag van de mensenrechten, maar wij hebben meer nodig.
Wij hebben een eigen handvest nodig, waarmee wij onze antwoorden geven op de vragen van onze tijd.
Wij hebben een evenwichtig geheel nodig bestaande uit de klassieke liberale rechten, een goed set economische rechten en goede oplossingen voor de sociale rechten en de fundamentele sociale uitrusting van de burgers in de Europese Unie.
Het Europees Verdrag van de mensenrechten kan ons iets dergelijks niet garanderen.
Dit is immers in de jaren vijftig, onder heel andere politieke en sociale omstandigheden tot stand gekomen.
Daarom moeten wij nu allen aandringen op constructieve inspanningen voor een eigen handvest.
Het grondrechtenconvent van de Europese Unie, de 60 politici waarover David Martin sprak, moet zich van deze taak kwijten.
Laten wij hen daarbij een hart onder de riem steken.
Mijnheer de Voorzitter, juridisch gezien is het doel van het Handvest van de grondrechten de bescherming van de legitieme rechten, verwachtingen en aspiraties van de burger tegen onderdrukkend gedrag van regering, bedrijfsleven of andere burgers. Natuurlijk is het ook volkomen terecht dat mensen op deze manier in bescherming worden genomen tegen hun eigen Europese instellingen en hun activiteiten.
Dit gezegd zijnde is nu de cruciale vraag niet of er een handvest moet komen, maar hoe de burger het best beschermd kan worden. De manier waarop de burger vandaag de dag wordt beschermd, verschilt van lidstaat tot lidstaat.
Als ik kijk naar de normale wetgevingspraktijk in de Gemeenschap ben ik wat verbaasd dat men niet tot de conclusie is gekomen dat dit moet worden bereikt door aansluiting op de gebruikelijke juridische en administratieve structuren van iedere lidstaat.
Met andere woorden, beleid moet worden uitgevoerd met een richtlijn, en niet met een verordening.
Ik sprak onlangs met enkele hoogstaande rechters in Duitsland. Zij waren op grond van de geschiedenis en de tradities van hun land stellig van mening dat deze zaken moesten worden geregeld door middel van een juridisch bindend handvest.
Mijn eigen land heeft wat dat betreft echter een heel andere traditie, zoals onze eigen minister-president duidelijk heeft gemaakt. Een dergelijke bescherming van de burger maakt geen deel uit van de traditie van het Verenigd Koninkrijk.
Wij doen het anders, maar niet minder doeltreffend.
Het is mijns inziens veelzeggend dat de huidige socialistische regering van het Verenigd Koninkrijk vast van plan is ervoor te zorgen dat het handvest niet juridisch bindend wordt en niet wordt uitgebreid met rechten die momenteel niet in de Verdragen staan.
Mijnheer de Voorzitter, voor de landen die een lange traditie kennen van rechtstreekse en wettelijk bindende handvesten is de ontwikkeling zoals die wordt voorgesteld niet dramatisch.
Voor hen echter die een dergelijke traditie niet kennen is het een zeer ingrijpende stap. In de tussentijd zal ik het Verenigd Koninkrijk en wat de Britse regering over dit onderwerp zegt en doet, zeer nauwkeurig in de gaten houden.
Mijnheer de Voorzitter, uit sommige debatten over het Handvest van de grondrechten is de indruk ontstaan dat het woord "gezin" in de Europese Unie een politiek incorrect begrip aan het worden is: zo snel zijn sommige fracties bezig dit woord weg te poetsen.
In de Universele Verklaring van de rechten van de mens van de Verenigde Naties, in het VN-Verdrag voor de rechten van het kind, in het Europees sociaal handvest en in de resolutie van het Europees Parlement over het Handvest van de grondrechten en de fundamentele vrijheden staat in duidelijke bewoordingen dat er speciale behoefte is aan de bescherming van het gezin.
Helaas ziet niet iedereen het zo. Men ziet tussen de rechten van de vrouw en de rechten van het gezin een naar mijn mening onnodig conflict dat men probeert op te lossen door het gezin af te wijzen, in plaats van te zoeken naar een nieuw en gelijkwaardig Europees gezinsbeleid.
Op deze manier komen de gezinswaarden in de maatschappij in verkeerde of in ieder geval in eenzijdige handen terecht.
Nieuw rechts eigent zich deze toe en beklimt met behulp hiervan de toppen van de morele zelfgenoegzaamheid.
Daarom hebben velen genoeg van dit thema.
Ik ben echter van mening dat het een grote fout van het Europees Parlement zou zijn deze ontwikkeling te accepteren.
Het gezin is verbonden met het Europese maatschappijconcept.
Zoals vele anderen willen de christen-democraten een maatschappij waarin vrijheid en verantwoordelijkheid hand in hand gaan.
Ik ben van mening dat dit een maatschappij van gezinnen is, want het is moeilijk gemeenschappelijke verantwoordelijkheid en solidariteit aan te leren als dit niet in een kleine en intieme samenleving wordt geleerd.
Een maatschappij kan rechtvaardig zijn, maar ze kan nooit liefhebben.
Daarvoor is haar schoot te koud en haar hand te kort.
En toch is juist deze liefde de voorwaarde voor een gezonde ontwikkeling van het individu.
Europa heeft ook geen enkel baat bij progressieve grondrechten als de maatschappijdeelnemers deze niet willen eerbiedigen.
Sociale ontwikkeling vindt nog steeds binnen het gezin plaats.
Er is dus geen Europa van de naties zonder een Europa van de gezinnen.
Het gezin heeft erkenning, steun en bewegingsvrijheid in zijn functioneren nodig en, net als individuen, moet het beschermd worden tegen de willekeur van de samenleving.
Daarom moeten de elders vastgestelde rechten en de bescherming van het gezin in het Europees Handvest van de grondrechten worden bekrachtigd.
Mijnheer de Voorzitter, geachte afgevaardigden, het fungerend voorzitterschap van de Raad van de Europese Unie is van oordeel dat het voorstel om een Handvest van de grondrechten op te stellen een enorme vooruitgang betekent. Het brengt ons immers een stap dichter bij de totstandkoming van een gemeenschap van waarden die als referentiepunt voor de toekomstige ontwikkeling van het politieke eenwordingsproces moet dienen.
Velen vragen zich af hoever wij kunnen gaan bij de vaststelling van dit patroon van waarden en beginselen, dat aan alle burgers van de Unie een geheel van rechten moet garanderen. Op deze manier zullen de burgers nog sterker aanvoelen dat zij tot een gemeenschappelijke beschavingsruimte behoren.
Er is hier reeds gevraagd wat het toch is dat ons ertoe brengt samen te willen horen. Waarom willen wij tot elke prijs onze enorme verscheidenheid overbruggen door één enkele instantie in het leven te roepen dat ons allen in zich verenigt?
Zo zijn wij dan bij de fundamentele kwestie van de Europese identiteit beland. Het is diezelfde kwestie die ons hier bijeenbrengt in het grote huis van de Europese Unie.
In de loop der jaren zijn wij er na vele trauma's en crisissen in geslaagd een levenshouding te definiëren die staat en valt met de waarden van vrijheid, democratie en eerbiediging van de rechtsstaat.
Jarenlang werden zij die in een ander Europa leefden geconfronteerd met de deugdelijkheid van het model van vrijheden dat in bepaalde Europese landen werd toegepast.
Dit model gaat overigens terug tot de traditie van verdraagzaamheid die in ons continent is gegroeid en die heden ten dage mede ten gronde ligt aan het Europese opbouwproces als dusdanig.
Uiteindelijk heeft ons gedachtegoed de overhand gekregen en is in een aantal Europese maatschappijen een einde gekomen aan het totalitaire tijdperk. Deze factoren hebben een nieuwe situatie doen ontstaan waarop wij dringend een antwoord moeten geven.
Het is ons inziens niet enkel een kwestie van verantwoordelijkheidsbesef, maar ook van coherentie.
De uitbreiding van de Europese Unie met nieuwe landen is vanuit ethisch en strategisch standpunt noodzakelijk, als wij althans de stabiliteit en de vrede in het continent willen bewaren. Daardoor zullen wij echter landen met sterk uiteenlopende politieke culturen in ons midden opnemen, die in vele gevallen over jonge en weinig geconsolideerde instellingen en structuren beschikken.
Ook voor deze landen en vooral voor degenen onder hen die op zoek zijn naar grondbeginselen die de hedendaagse maatschappij kunnen structureren, is het van het grootste belang dat deze principes worden opgenomen in het acquis waaraan zij zich na de toetreding zullen moeten houden.
U mag echter niet denken dat dit voorstel voor een handvest of een lijst van beginselen een soort van mechanisme is om ons tegen de nieuwe lidstaten te beschermen en ons van de buitenwereld af te sluiten.
Dat is niet het geval en dat ligt zeker niet in onze bedoeling.
De laatste ontwikkelingen tonen aan dat datgene wat wij in onze eigen landen, in de Unie van de Vijftien, als volkomen stabiel en duurzaam beschouwden, in bepaalde omstandigheden heel wat minder stabiel en duurzaam blijkt dan nodig is om het hoofd te bieden aan problemen die weliswaar eenvoudig zijn op te lossen, maar desalniettemin oude spookbeelden oproepen.
Het is niet de bedoeling dat het Handvest van de grondrechten de constitutionele garanties vervangt die elk van ons in zijn eigen land geniet.
Deze mythe, die systematisch tegen het Handvest van de grondrechten wordt gebruikt, moet uit de wereld worden geholpen. Wij moeten vermijden dat deze fabel als alibi wordt aangewend door hen die hun toevlucht tot het subsidiariteitsbeginsel nemen om hun verantwoordelijkheden als burger van Europa te ontvluchten.
Wij staan daarentegen voor een meerwaarde, een soort van aanvullende Europese garantie die zich tot een instrument voor het nieuwe burgerschap moet ontpoppen.
Mijnheer de Voorzitter, wij moeten hier een aantal problemen verhelpen die tijdens het debat in het kader van het handvest aan het licht zijn gekomen. Ik ben overigens van oordeel dat er in de toekomst nog andere moeilijkheden zullen opduiken.
Verder wil ik onderstrepen dat ik op dit moment namens de Raad spreek en dat de houding van de Raad niet noodzakelijkerwijs overeenstemt met die van mijn eigen land, want ik mag wel zeggen dat Portugal in dit opzicht een vrij ambitieus standpunt inneemt.
Een eerste kwestie betreft de rechtsorde.
Wij moeten ervoor zorgen dat de twee relevante jurisprudenties die in dit proces met elkaar in aanvaring kunnen komen volledig compatibel zijn.
Wij staan hier voor een ernstig probleem en daarvan moeten we ons goed bewust zijn.
Wij moeten hoe dan ook vermijden dat de invoering van dit handvest een nieuw stuk rechtsonzekerheid schept.
Het ligt in onze bedoeling de rechten van onze burgers transparanter te maken. Wij moeten er derhalve op toezien dat zij niet in een onontwarbaar kluwen van gerechtelijke tegenstrijdigheden verstrikt raken, aangezien een dergelijke situatie verwarring kan stichten.
Deze kwestie werpt overigens een probleem op dat na Amsterdam opnieuw zijn kop heeft opgestoken, en ik heb het dan natuurlijk over de mogelijke toetreding tot het Europees Verdrag inzake de mensenrechten.
Het tweede punt betreft de vaststelling van de personen voor wie het desbetreffende handvest is bestemd. Gaat het uitsluitend om de burgers die een van de nationaliteiten van de Unie bezitten of om al wie zich in de communautaire ruimte ophoudt?
Dat is een fundamentele kwestie.
Ons antwoord zal bepalend zijn voor de conclusies wij moeten trekken, zeer zeker daar verschillenden onder ons zelfs van oordeel zijn dat dit nieuwe handvest enkel voor de instellingen is bedoeld.
Het derde fundamentele probleem heeft betrekking op de rechten die in aanmerking dienen te worden genomen.
Hoever willen wij gaan?
Houden wij het bij een lijst van grondbeginselen, een soort van gemeenschappelijke noemer van wat Europees correct is, of reiken onze ambities verder en willen wij ons aansluiten bij de moderne dimensies van de eigentijdse Europese Unie?
Onze burgers lijken vandaag de dag aanspraak te kunnen maken op de totstandbrenging van een ruimte binnen de Unie die hen niet enkel economische en sociale rechten garandeert, maar tevens de nieuwe rechten omvat die de basis voor het moderne burgerschap vormen.
Hoever wil de Unie hierin gaan?
Tot slot wil ik nog een vierde aspect aanstippen dat misschien wel het belangrijkste is.
In het debat dat wij hier voeren, pleiten sommigen openlijk voor een tekst die in wezen niet meer dan een intentieverklaring is, een soort van politieke dekmantel.
Is het echter niet duidelijk dat welk handvest van de grondrechten wij ook uitwerken, dit niet meer dan een beginselverklaring zonder enige waarde zal zijn, als wij hier geen bindende werking aan toekennen?
Beperken wij ons met een louter verklarend Handvest van de grondrechten niet tot een oplossing die weliswaar politiek correct is, maar niet aansluit bij de hedendaagse essentie van de Unie?
Mijnheer de Voorzitter, geachte afgevaardigden, er is bovendien nog een andere nieuwe realiteit die wij niet over het hoofd mogen zien en die de opstelling van een Handvest van de grondrechten in de context van het huidige voorzitterschap onmiskenbaar rechtvaardigt.
In het kader van het Verdrag van Amsterdam hebben wij een ambitieus project gelanceerd: wij willen één grote Europese ruimte van vrijheid, veiligheid en rechtvaardigheid tot stand brengen.
De Europese Commissie en de lidstaten hebben tijdens de buitengewone Europese Raad van Tampere het licht op groen gezet voor een proces ter versterking van de structuren van de binnenlandse veiligheid teneinde de stabiliteit in het dagelijkse leven van onze burgers te bevorderen. Het project moet bijdragen aan een doelmatige bestrijding van de georganiseerde misdaad, de drughandel en van andere aspecten van de binnenlandse orde.
Welnu, om deze Europese onderneming tot een goed einde te brengen moeten wij hoe dan ook garanderen dat elk optreden, elke actie die wij in de toekomst in deze context ten uitvoer zullen leggen, gebaseerd is op een duidelijk afgebakend geheel van beginselen dat de burgers bescherming biedt. Zij hebben met name behoefte aan een eenduidige en transparante juridische houvast.
Uitgerekend daarom zijn wij van oordeel dat dit handvest in de toekomst van de Unie een fundamentele en centrale rol zal spelen. Dat hebben wij overigens ook reeds naar aanleiding van de goedkeuring van het voorstel voor de opstelling van een Handvest van de grondrechten tijdens de Europese Raad van Keulen duidelijk gemaakt.
Als de Unie nalaat haar principes te versterken en geen ethische pijler uitbouwt die haar ten aanzien van haar burgers geloofwaardig maakt, lopen wij het risico de weg van de uitdieping van de beleidsterreinen en de uitholling van onze waarden in te slaan. Bovendien kunnen deze versterkte beginselen ook in het kader van onze externe betrekkingen als voorbeeld en referentiepunt dienst doen.
In verband hiermee zou ik nog even op de kwestie van de intergouvernementele conferentie willen ingaan.
Het spreekt vanzelf dat de opneming van het Handvest van de grondrechten in de context van de intergouvernementele conferentie de geloofwaardigheid van de conferentie alleen maar ten goede komt.
Van meet af aan heeft het Portugese voorzitterschap aangedrongen op de noodzaak de agenda van de intergouvernementele conferentie niet te beperken tot een soort van debat over de verdeling en het beheer van de macht in een uitgebreide Unie.
Het Handvest van de grondrechten is vanuit dit oogpunt een essentiële factor - en wij zullen dit standpunt tot aan het einde van het voorzitterschap blijven verdedigen - om ervoor te zorgen dat de conferentie een evenwichtiger afloop kent. Er dienen trouwens nog andere aspecten aan bod te komen, met name defensie en veiligheid.
Mijnheer de Voorzitter, geachte afgevaardigden, de Raad neemt de door dit Parlement aangenomen resolutie over het Handvest van de grondrechten dan ook met belangstelling in ontvangst. Ik kan u verzekeren dat wij er de nodige aandacht aan zullen besteden.
Mijnheer de Voorzitter, geachte afgevaardigden, de Commissie wil in de eerste plaats de afgevaardigden Duff en Voggenhuber van harte feliciteren met hun uitstekende werk. Het verslag dat wij hier vandaag bespreken duidt op een onomkeerbare ontwikkeling: met de opstelling van het Handvest van de grondrechten wordt, hoe men het ook wendt of keert, een nieuwe fase in het Europese eenwordingsproces ingeluid.
Ik ben ervan overtuigd dat de Unie op deze manier in de ogen van de Europese burgers haar verantwoordelijkheden opneemt. Zij verricht hiermee immers een politieke daad, een daad die tot doel heeft een antwoord te geven op de politieke en morele legitimiteit van de toekomstige Europese Unie.
De ambitie die hier zowel door de afgevaardigden als door de vertegenwoordiger van het voorzitterschap van de Raad is geuit, verplicht ons ertoe alles in het werk te stellen om ervoor te zorgen dat de werkzaamheden van het met de opstelling van het Handvest van de grondrechten belaste convent tijdig kunnen worden afgerond. Het is immers van wezenlijk belang dat deze ofwel tijdens de intergouvernementele conferentie ofwel tijdens de top van staatshoofden en regeringsleiders van eind dit jaar kunnen worden behandeld.
De Commissie wenst in de eerste plaats het belang te onderstrepen van de samenstelling van het met de opstelling van het Handvest van de grondrechten belaste convent. Voor het eerst zijn in een en hetzelfde, door de Europese Raad opgericht orgaan zowel de communautaire als de nationale instellingen, en zowel de legislatieve als de uitvoerende instanties vertegenwoordigd.
Het lijdt geen twijfel dat deze mijns inziens verstandige samenstelling, die de communautaire en de nationale dimensie in zich verenigt, de legitimiteit van de werkzaamheden voor een handvest in de ogen van de publieke opinie alleen maar ten goede zal komen. Bovendien zal zij ongetwijfeld ook een gunstige weerslag op de afloop van de momenteel aan de gang zijnde werkzaamheden hebben.
De Commissie wil het Parlement voor alle duidelijkheid nogmaals haar vier basispunten uiteenzetten.
Ten eerste kan de Commissie zich over het geheel genomen vinden in de doelstellingen van het Europees Parlement inzake het juridische karakter van het handvest, de geplande opneming in de Verdragen en de grote waaier van rechten die in het Handvest van de grondrechten moet worden opgenomen.
Ik geloof echter dat het verslag dat wij hier vandaag bespreken ook aandacht vraagt voor kwesties die rechtstreeks op het convent betrekking hebben en die derhalve voor de redacteurs van het Handvest van de grondrechten zijn bedoeld.
Ik denk bijvoorbeeld aan de lijst van rechten die in het handvest moeten worden ondergebracht.
Er worden echter ook aspecten aan de orde gesteld die de werkzaamheden van het convent te boven gaan en vooral voor de staatshoofden en regeringsleiders van de Europese Raad, en met name voor de intergouvernementele conferentie zelf, zijn bestemd.
In feite is de Commissie van oordeel dat, zoals in punt 14 van de door het Europees Parlement ingediende resolutie wordt bepaald, het juridische karakter van het handvest door de Europese Raad van Nice moet worden vastgesteld.
De Commissie vindt enerzijds dat de opstelling van het handvest moet uitmonden in een duidelijke, beknopte tekst, in een tekst die zonder problemen door alle burgers van de Unie kan worden gelezen, maar anderzijds is zij van mening dat de tekst vanuit juridisch oogpunt voldoende strikt moet zijn om hem een bindend, verplichtend karakter toe te kennen.
De Commissie acht het tevens noodzakelijk dat de Unie tot het Europees Verdrag inzake de mensenrechten toetreedt. Zij is echter van oordeel dat deze beslissing niet door het met de opstelling van het Handvest van de grondrechten belaste convent moet worden genomen, maar door de Europese Raad, en wel op het moment dat de Raad zich over het juridische karakter van het handvest uitspreekt.
De Commissie heeft hiervoor reeds in 1979 gepleit en dit voorstel in 1990 opnieuw verdedigd.
Het idee dat de Unie als zodanig tot het Europees Verdrag moet toetreden, vindt overigens ook grote bijval in het Europees Parlement.
Het is weliswaar een feit dat het Hof van Justitie van de Europese Gemeenschappen in 1996 de toetreding van de Gemeenschap tot het Europees Verdrag inzake de mensenrechten heeft uitgesloten, maar dit had een duidelijke reden. De Verdragen zouden namelijk niet in een juridische norm voorzien die deze toetreding mogelijk maakte.
Nu met de herziening van de Verdragen een begin is gemaakt en parallel hiermee een Handvest van de grondrechten wordt opgesteld, is het moment aangebroken om op de twee voorgaande kwesties een afdoend antwoord te geven. Wij hebben behoefte aan een handvest met een bindend karakter en aan een politieke beslissing die de toetreding van de Unie tot het Europees Verdrag inzake de mensenrechten tot gevolg heeft.
Ik wil hier nog een tweede punt duidelijk maken.
Het feit dat de Unie over een Handvest van grondrechten beschikt, is zeker niet in strijd met de wens om tot het Europees Verdrag inzake de mensenrechten toe te treden.
Integendeel, ik zou de afgevaardigden in dit verband willen herinneren aan de aanbeveling die de parlementaire vergadering van de Raad van Europa drie weken geleden bij overweldigende meerderheid van de politieke fracties heeft aangenomen. Daarin wordt niet enkel het initiatief van de Europese Unie om een Handvest van de grondrechten op te stellen erkend en toegejuicht, maar draagt ook de toetreding van de Europese Unie als dusdanig tot het Europees Verdrag inzake de mensenrechten de goedkeuring en de steun van de Raad van Europa weg.
Sterker nog, ik raad u aan aandachtig de bijdrage te lezen van de waarnemer die in het met de opstelling van het Handvest van de grondrechten belaste convent het Europees Gerechtshof voor de mensenrechten vertegenwoordigt.
In de desbetreffende verklaring van het Gerechtshof voor de mensenrechten onderschrijft de vertegenwoordiger van het Hof zowel het voorstel van de Unie om een Handvest van de grondrechten op te stellen als de toetreding van de Unie tot het Europees Verdrag inzake de mensenrechten.
Wat de mogelijke tegenstrijdigheden tussen de jurisprudentie van het Hof van Straatsburg en de jurisprudentie van het Hof van Justitie van Luxemburg betreft, zij eraan herinnerd dat het Hof van Justitie van de Europese Gemeenschappen in het kader van het Gemeenschapsrecht ook nu reeds systematisch naar het Europees Verdrag inzake de mensenrechten en de jurisprudentie van het Europees Gerechtshof voor de mensenrechten verwijst. De jurisprudentie van het Hof van Justitie van de Europese Gemeenschappen betreffende de mensenrechten houdt ook nu reeds rekening met deze twee inspiratiebronnen.
Er vindt met andere woorden geen revolutionaire verandering plaats. Het gaat er enkel om wetgevend karakter te verlenen aan datgene wat het Hof van Justitie van de Europese Gemeenschappen nu reeds met betrekking tot het Europees Verdrag inzake de mensenrechten en de jurisprudentie van het Gerechtshof van Straatsburg in de praktijk toepast.
Mijnheer de Voorzitter, tot slot heb ik nog twee opmerkingen over de lijst van rechten.
De Commissie wil hier eens te meer herhalen dat zij voorstander is van een handvest dat niet enkel burgerrechten en politieke rechten omvat, maar ook sociale rechten en rechten gebaseerd op het Europees burgerschap of ontleend aan het Europees Verdrag inzake de mensenrechten.
Zij vindt het echter wel noodzakelijk dat deze rechten, indien nodig, in een nieuw kleedje worden gestoken en dat de uit 1950 daterende tekst van het Verdrag van Rome wordt gemoderniseerd. De bedoelde rechten moeten tevens een antwoord bieden op de nieuwe uitdagingen die zich op het gebied van de mensenrechten aandienen, onder meer op het vlak van de informatietechnologieën, de bio-ethiek, de gelijkheid tussen mannen en vrouwen, de bestrijding van onverschillig welke vorm van discriminatie en de eerbiediging van het milieu.
Bij wijze van besluit zou ik nog willen zeggen dat het Handvest van de grondrechten van de Europese Unie ons inziens niet tot doel heeft de nationale grondwetten of het Europees Verdrag inzake de mensenrechten te vervangen.
Het is daarentegen duidelijk bestemd voor de instellingen van de Unie en de lidstaten, met name in het kader van de omzetting van het Gemeenschapsrecht in de interne rechtsorde van elk land.
Over de identiteit van de begunstigden bestaat geen twijfel.
Uit de conclusies van Tampere blijkt dat zowel de burgers van de lidstaten van de Unie als de burgers uit derde landen die legaal en permanent in de landen van de Unie verblijven aanspraak op de grondrechten van de Unie kunnen maken. Op de bijeenkomst van Tampere hebben de staatshoofden en regeringsleiders verklaard dat de rechten en plichten van de laatst genoemden de rechten en plichten van de burgers van de lidstaten zo dicht mogelijk moeten benaderen.
Ik ben ervan overtuigd dat wij er met behulp van dit actieplan en een nauwere samenwerking tussen de Commissie en het Europees Parlement in zullen slagen een afdoend juridisch instrument in het leven te roepen. Dit mechanisme moet ons in staat stellen de vrees voor tegenstrijdigheden en de daaruit ontstane spookbeelden op een afstand te houden en de mythe van de Europese superstaat uit de wereld te helpen.
Het moet echter bovenal een rechtsorde garanderen die gebaseerd is op de grondrechten van degenen die wij hier vertegenwoordigen, namelijk de burgers van onze Unie.
Hartelijk dank commissaris Vitorino.
Hiermee is het debat gesloten.
De stemming zal morgenmiddag om 12.00uur plaatsvinden.
Aanvullende bijdrage van de Commissie tot de IGC
Aan de orde is het debat over de mededeling van de Commissie "Aanvullende bijdrage van de Commissie tot de IGC over de institutionele hervormingen: gekwalificeerde meerderheid voor de aspecten van de interne markt op het gebied van belastingheffing en sociale zekerheid."
Mijnheer de Voorzitter, geachte afgevaardigden, ik kom bij u terwijl de Commissie doorgaat met haar werkzaamheden en zij het onderwerp waarover ik het met u wilde hebben nog maar net heeft afgerond.
Bovendien, mijnheer de Voorzitter, moet ik, als ik mijn werk naar behoren wil doen, volgens uw eigen agenda om 17.45 uur terug naar de parlementscommissie om daar te spreken over een ander onderwerp dat onder mijn bevoegdheid valt: het communautair bestek voor Portugal. Op hetzelfde moment moet ik dan nog antwoorden op een vraag in het hierop volgende debat.
Ik weet niet hoe ik door de gelijktijdige planning van verschillende werkzaamheden dit allemaal fatsoenlijk voor elkaar moet krijgen. Maar goed, ik zal mijn best doen, en ik ben blij dat ik u toelichting kan verschaffen.
Ik weet dat er nog andere gelegenheden komen waarin we dit onderwerp tezamen in de bevoegde parlementscommissies kunnen bespreken, met name in de Commissie constitutionele zaken. Het gaat over de intergouvernementele conferentie en de hervorming van de instellingen.
Graag wil ik twee van mijn collega's, Frits Bolkestein en Anna Diamantopoulou, bedanken voor hun ondersteuning bij het opstellen van dit stuk.
Zoals u weet heb ik deze tekst aangekondigd nadat de Commissie op 26 januari haar formeel advies over en haar voorstellen voor de hervorming van de instellingen had aangenomen.
Ik heb toen in het Parlement te kennen gegeven dat we een aantal onderdelen van dit advies later wilden uitwerken.
Dit is enkele dagen geleden gebeurd met betrekking tot het gerechtelijk bestel van de Unie, tot de rol van het Hof van Justitie en die van het Gerecht van eerste aanleg.
Vandaag doen we hetzelfde met een buitengewoon belangrijk en gevoelig thema, namelijk het toepassingsgebied van de gekwalificeerde meerderheid voor bepaalde aspecten van het belastingbeleid en de sociale zekerheid.
Mijnheer de Voorzitter, wij blijven stof aanleveren voor het debat over de onderhandelingen, met name ten aanzien van de onafhankelijke Europese openbare aanklager bevoegd voor fraudebestrijding - een kwestie die van bijzonder belang is voor uw Parlement - en de herindeling van de Verdragen, eveneens een uiterst belangrijk onderwerp.
Dan kom ik nu terug op ons onderwerp van vandaag. Zoals u weet, stond in het advies van de Commissie van 26 januari een van de belangrijkste domeinen waarvoor volgens ons de unanimiteitsregel van toepassing moesten blijven.
De algemene regel die wij hebben goedgekeurd, is dat beslissingen binnen de Unie voortaan bij gekwalificeerde meerderheid worden genomen. Niettemin hebben wij vijf uitzonderingen bepaald.
Om institutionele redenen hebben wij besloten dat voor vijf buitengewoon ernstige of gevoelige aangelegenheden unanimiteit vereist blijft.
Dit was er een van.
De andere zijn kwesties die niet te verenigen zijn met de interne markt of die de vrije concurrentie kunnen aantasten.
Over deze kwestie hebben wij vandaag dus vergaderd om ons advies aan te kunnen vullen.
Geachte afgevaardigden, ik wil er nu al op wijzen dat de voorstellen die u zodadelijk, of over enkele uren, in handen zult hebben, niet gaan over een overdracht van bevoegdheden en ook niet over een inhoudelijk actieprogramma.
Onze voorstellen gaan over de wijze van besluitvorming inzake belastingheffing en sociale zekerheid.
Ik wil drie misverstanden vermijden die soms de kop opsteken.
Ten eerste vraagt de Commissie niet om nieuwe bevoegdheden inzake belastingheffing of sociale zekerheid.
Sinds het Verdrag van Rome is er in de Verdragen plaats ingeruimd voor een communautair optreden voor beide materies.
Unanimiteit vervangen door een gekwalificeerde meerderheid is iets anders dan een overdracht van bevoegdheden.
De Commissie beperkt zich strikt tot de bevoegdheden die de Europese Gemeenschap voorheen ook al toekwamen.
Ik neem het voorbeeld van de BTW. We bezitten voor dit thema een aanzienlijke communautaire wetgeving die al sinds de jaren zeventig in ontwikkeling is.
Het feit dat de Raad deze wetgeving nu voortaan kan moderniseren bij gekwalificeerde meerderheid, bijvoorbeeld om er elektronische handel bij te betrekken, kan allerminst worden beschouwd als een overdracht van bevoegdheden. De Gemeenschap is op dit vlak al bevoegd.
Enkel de wijze van beslissen verandert eventueel.
Dit was het eerste punt dat ik wilde verduidelijken.
Punt twee is dat de Commissie niet van plan is de nationale belasting- of sociale zekerheidsstelsels gelijk te schakelen.
Waar wij achter willen komen, is hoe we het bestaande kunnen handhaven en hoe we de nieuwe lidstaten daar deelgenoot van kunnen maken.
We mogen niet uit het oog verliezen dat het bij deze onderhandelingen draait om de vraag hoe de Europese Unie moet gaan functioneren met 18, 20, 25, 27 of zelfs 28 lidstaten. Alle lidstaten, zowel de huidige als de toekomstige, moeten zo ruim mogelijk kunnen profiteren van de interne markt, een interne markt die de drijfveer is geweest achter de economische en sociale ontwikkeling van Europa.
Het gaat er dus om gekwalificeerde meerderheid in te voeren daar waar die ons nuttig lijkt, en de unanimiteit te handhaven waar dat de voorkeur geniet.
Tot slot wil de Commissie verduidelijken dat deze aanvullende bijdrage geen werkprogramma voor alle beleidsterreinen voor de komende jaren vertegenwoordigt.
U vindt er bijvoorbeeld geen maatregelen in terug die de Commissie eventueel voor de toekomst in petto heeft, of inhoudelijke voorstellen die zij in de toekomst wil gaan doen.
Mijn collega's Diamantopoulou en Bolkestein zullen u te zijner tijd op de hoogte brengen van de diverse punten van het werkprogramma van de Commissie.
Dan wil ik nu ingaan op de principes die ten grondslag liggen aan het document dat u straks zult krijgen.
Ik herhaal dat unanimiteit de regel blijft.
In haar advies van 26 januari heeft de Commissie aangegeven dat belastingheffing en sociale zekerheid in hoge mate het domein moeten blijven van de nationale politieke keuzevrijheid van de burger, omdat het fundamentele instrumenten zijn die de nationale wetgever hanteert om het economische en sociale beleid en de solidariteit gestalte te geven.
Daarom vindt de Commissie dat unanimiteit het uitgangspunt moet blijven voor deze beleidsterreinen, en dat standpunt bevestigen wij bij deze.
Bovendien heeft dit soort nationale beslissingen in het algemeen - let wel, in het algemeen - geen invloed op de Europese constructie.
Dat is het eerste principe.
Uit dit eerste principe vloeit een tweede voort: gekwalificeerde meerderheid om beslissingen te vergemakkelijken die rechtstreeks van invloed zijn op het functioneren van de interne markt.
U en wij weten allebei dat sommige nationale bepalingen op het vlak van belastingheffing of sociale zekerheid van invloed kunnen zijn op de werking van de interne markt.
De Commissie is van mening dat de Gemeenschap bij gekwalificeerde meerderheid maatregelen moet kunnen nemen die rechtstreeks van invloed zijn op de werking van de interne markt.
Dit is het tweede principe.
Tot slot het derde principe: we moeten uitmaken met welk instrument we de subsidiariteit in de toekomst het best kunnen waarborgen.
Misschien is dat instrument gewoon coördinatie. Misschien moeten we ook minimumvoorschriften gaan opstellen.
Misschien moeten we nog een stap verder gaan door te harmoniseren.
In ieder geval moeten we ons met dit instrument tot het strikt noodzakelijke beperken. Als vuistregel is het doel van de gekwalificeerde meerderheid geen systematische harmonisatie van de nationale wetgeving, maar hoogstens de coördinatie ervan.
Met de sociale zekerheid is die coördinatie trouwens al bijna veertig jaar aan de gang, dames en heren afgevaardigden.
Volgens ons is het zaak hetzelfde te doen met de belastingheffing.
Voordat ik tot slot op uw vragen antwoord, wilde ik kort ingaan op de inhoud van de voorstellen die u te lezen gaat krijgen.
Met betrekking tot directe belastingen stellen wij een gekwalificeerde meerderheid voor als het gaat over het coördineren van de bestrijding van fraude en belastingontduiking en over het behandelen van gevallen die onder de wetgeving van meer dan een lidstaat vallen.
Voor het overige blijft unanimiteit de regel.
Voor de indirecte belastingen stellen we de gekwalificeerde meerderheid voor om de strijd tegen de fraude aan te gaan, de Europese wetgeving in het licht van de economische ontwikkelingen te moderniseren en te vereenvoudigen en de doelstellingen van het Verdrag inzake milieu in de praktijk te brengen.
Voor beslissingen over de belastingvoeten en de plaats van heffing stellen wij niettemin voor de unanimiteit te handhaven.
Tot slot stellen wij voor alle fiscale regels samen te brengen in één enkel artikel, dat wij herschrijven en herindelen om de helderheid en de leesbaarheid te bevorderen: artikel 93.
Hiermee willen wij meer coherentie bereiken.
Punt vier gaat over de coördinatie van de wetgeving inzake sociale zekerheid. Wij stellen de gekwalificeerde meerderheid voor bij beslissingen over het moderniseren en aanpassen van bepalingen waarmee benadeling wordt voorkomen van niet alleen werkenden maar iedereen, ongeacht wie.
Afgezien van werkenden verplaatsen bijvoorbeeld ook studenten zich binnen de Unie, en we moeten zorgen dat zij daarvan geen nadeel ondervinden als het gaat om hun sociale zekerheid.
Tot slot stellen wij voor het aannemen van minimumvoorschriften bij gekwalificeerde meerderheid - een mogelijkheid die al bestaat voor andere onderdelen van het sociale beleid - uit te breiden tot de sociale zekerheid.
Mijnheer de Voorzitter, tot besluit wil ik nog iets zeggen over de geest waarin ik steeds heb gewerkt, een geest die dezelfde is als waarin wij onder leiding van voorzitter Prodi ons advies van 26 januari hebben opgesteld.
De Commissie heeft nuchterheid en wilskracht aan de dag willen leggen.
Wij hebben alle ideologische overwegingen terzijde geschoven.
Wij willen ons beperken tot duidelijke feiten en concrete voorstellen en op die manier slogans en ideologie buiten de deur houden.
Ik herhaal tot slot dat ik nog vaker bij u terug zal komen om aanvullingen te geven op het algemene advies van de Commissie over de hervormingen van de Europese instellingen van 26 januari.
Mijnheer de Voorzitter, ik wil graag in het algemeen mijn waardering uitspreken voor de manier waarop de Commissie de intergouvernementele conferentie benadert.
Het feit dat wij deze gestroomlijnde presentatie krijgen met uitgebreide toelichtingen op vraagstukken is zeer nuttig.
Ten tweede ben ik het met de Commissie eens dat dit een uiterst delicaat vraagstuk is.
Belastingen en sociale zekerheid raken wat mevrouw Thatcher alle hoekjes en gaatjes van het dagelijks leven noemde.
Zij raken lidstaten en de mensen die daarin wonen op een heel gevoelige manier en wij moeten als Gemeenschap heel goed nadenken voordat we ons met deze terreinen gaan bemoeien.
Voor zover ik heb gehoord is de benadering die de Commissie heeft gekozen alleszins redelijk en ik zou graag een paar vragen stellen om nog wat meer duidelijkheid te krijgen.
Het is terecht om te zeggen dat, wanneer de lidstaten al hebben ingestemd met een bevoegdheid van de Gemeenschap, met andere woorden als we een maatregel al hebben ingevoerd, die maatregel moet kunnen worden aangepast door middel van stemming met gekwalificeerde meerderheid.
Dat is niet meer dan logisch.
Wat ik niet helemaal begreep was wat hij zei over andere maatregelen die noodzakelijk zijn voor het functioneren van de interne markt.
Hoe definiëren we dat?
Het klinkt mooi, maar hoe definieer je een maatregel die van essentieel belang is voor het functioneren van de interne markt?
Dat is een zaak die intensieve discussie vereist.
Datzelfde geldt min of meer voor de kwestie van harmonisatie versus coördinatie: wat voor de één coördinatie is, kan voor de ander harmonisatie betekenen en wil dit werken, hebben wij heldere definities nodig van wat coördinatie en harmonisatie precies zijn.
Ik wens hem op dit gebied veel sterkte toe, want het is een gebied waarop een doorbraak hard nodig is.
Maar het zal niet gemakkelijk zijn om overeenstemming te bereiken, en ik zou graag het volledige document zien voordat ik een oordeel uitspreek over wat de commissaris vanmiddag heeft gezegd.
Dank u voor uw waardering, mijnheer Martin.
Ik begrijp dat u de tekst van de Commissie eerst grondig moet bestuderen.
Deze tekst is inmiddels goedgekeurd en zal aan het einde van de middag beschikbaar zijn.
Ik ben erg gevoelig voor uw verwijzing naar mevrouw Thatcher, en aangezien deze thematiek erg gevoelig ligt in uw land, begrijp ik maar al te goed dat u belang hecht aan een pragmatische aanpak.
Ik heb u zojuist al gezegd, dames en heren, dat ik de ideologie in dit document en in de komende discussies buiten de deur wil houden. Ik wil het concreet houden.
Dit is ook wat ik gezegd heb bij een van mijn ontmoetingen over de intergouvernementele conferentie in een van de nationale parlementen, het uwe, mijnheer Martin, in Westminster.
Ik geloof ook dat de boodschap daar duidelijk is overgekomen en dat dit de juiste aanpak is.
Ik herhaal dan ook dat wij het volgende criterium hanteren: alles wat rechtstreeks van invloed is op de interne markt, en alles wat die interne markt na de uitbreiding nadelig kan beïnvloeden, valt onder de stemming bij gekwalificeerde meerderheid.
Uiteraard hebben wij gewerkt aan de drie instrumenten die ik u heb opgesomd: coördinatie, minimumvoorschriften en harmonisatie. Harmonisatie is daarvan natuurlijk het meest vergaand instrument.
Los van dit algemene antwoord sta ik open voor uw kritiek en uw voorstellen nadat u ons document eenmaal heeft kunnen lezen. Ik dank u in ieder geval voor uw waardering.
Mijnheer de Voorzitter, de vaststelling dat men geen extra bevoegdheden nodig heeft voor belastingzaken is weliswaar mijns inziens correct, maar dat belet ons niet na te gaan hoe wij misschien sneller vooruitgang kunnen boeken bij een aantal vraagstukken.
Ik zal u een voorbeeld geven: het oorsprongslandprincipe bij de belasting op de toegevoegde waarde.
Zou men geen begin kunnen maken met de verrekeningen van de huidige BTW-stelsels en ervoor kunnen zorgen dat de compensatiesystemen op Europees vlak efficiënter worden toegepast?
Ik heb nog een ander voorbeeld: dubbele belasting, waardoor zoveel problemen ontstaan.
Ik wil u vragen of daarvoor in het werkprogramma van de Commissie een tijdschema zal voorkomen, of wat bent u van plan hier te doen?
Hartelijk dank, commissaris, voor uw opmerkingen.
Uw bewering dat er geen sprake zal zijn van overdracht van bevoegdheden begrijp ik niet.
Als u het gebruik van stemming met gekwalificeerde meerderheid uitbreidt en dus het nationale vetorecht wegneemt, dan is dat in feite hetzelfde als het overdragen van bevoegdheden van de nationale staten naar de Europese instellingen.
Ik ben ook absoluut niet gelukkig met uw stelling dat u alleen streeft naar harmonisatie van belastingen op gebieden die "verband houden met de interne markt." Wij weten immers dat je bij een ruime interpretatie van deze zinsnede - en daartoe zijn Europese instellingen in het algemeen geneigd - van praktisch alles kunt zeggen dat het verband houdt met de interne markt.
Is het u bekend, commissaris, dat de leider van de Britse Conservatieve Partij heeft gezegd dat wij de grenzen van de Europese integratie hebben bereikt?
Kent u recente opiniepeilingen die laten zien dat het Britse volk tegen de overdracht van nog meer bevoegdheden van de nationale staat naar Brussel is? Hoe gaat u met deze gegevens rekening houden?
Mijnheer de commissaris, ik wil kort ingaan op een punt uit uw toespraak.
U zei dat men daar waar unanimiteit nodig is, unanimiteit handhaaft en daar waar gekwalificeerde meerderheid nodig is, gekwalificeerde meerderheid invoert.
Iedereen weet natuurlijk dat het Europees Parlement een duidelijk standpunt heeft terzake: wij willen gekwalificeerde meerderheid als regel en unanimiteit als uitzondering.
Als men van die benadering afziet, ziet men tevens af van de versterking van het Europees Parlement als medewetgever bij alle wetgevende vraagstukken waarvoor ook in de toekomst gekwalificeerde meerderheid zal bestaan.
Met andere woorden, als wij vasthouden aan unanimiteit, zal het Europees Parlement niet de belangrijke wetgevende en democratische rol kunnen vervullen die het wel zal kunnen vervullen in de gevallen van gekwalificeerde meerderheid. Volgens het Europees Parlement moeten nu, op grond van het democratisch karakter van de manier waarop wij functioneren, deze gevallen de regel worden.
Mijnheer Rübig, ik ga mij in mijn antwoord concentreren op de BTW.
U stelt mij een vraag over het werkprogramma van de Commissie terwijl ik op voorhand gewaarschuwd had dat het daar vandaag niet over ging. De Commissie heeft haar werkprogramma, en mijn collega's die daarvoor rechtstreeks bevoegd zijn, zullen er te zijner tijde over komen praten.
Niettemin vraagt u mij in grote lijnen of er met inachtneming van onze voorstellen bij gekwalificeerde meerderheid gestemd kan worden over de modernisering van de BTW.
Mijn antwoord daarop is dat dat afhangt van wat u onder modernisering van de BTW verstaat.
Als u meer bepaald doelt op de overgangsregeling inzake de BTW-heffing en de invoering van een definitieve regeling, waarbij de plaats van heffing verandert, moet ik zeggen dat wij duidelijk hebben aangegeven dat daar sowieso bij eenparigheid van stemmen over beslist zal worden.
Vragen over de modernisering van de BTW-regeling in het licht van de jongste economische ontwikkelingen - denk maar aan de vele gevolgen van de mondialisering, de liberalisering en de elektronische handel - kunt u beter aan de heer Bolkestein stellen.
Wij zijn in samenwerking met de lidstaten aan het bekijken welke punten deel uit moeten maken van dat pakket.
Op 2 maart is hierover een vergadering gehouden, en ik geloof echt dat het nog een beetje te vroeg is om er verder op in te gaan.
Via de modernisering van de BTW komen we bij de vraag van de heer Helmer. Ik weet dat het hier om een gevoelige materie gaat en ik weet hoeveel belang er, uit overwegingen van nationale soevereiniteit, wordt gehecht aan belastingheffing, aan het bepalen van de belastingwetgeving en vooral de belastingvoet.

Ik ben 22 jaar lid geweest van het parlement van mijn eigen land en ik wil enkel dit zeggen: ik zal al mijn overtuigingskracht gebruiken jegens u uiteraard, maar als het even kan samen met de onderhandelaars en de heren Tsatsos en Brok ook jegens de landen die wat huiveriger zijn en die op dit punt wat gevoeliger zijn dan andere. Aan die landen wil ik duidelijk maken dat zij goed moeten nadenken voor zij nee zeggen tegen een uitbreiding van de stemming bij gekwalificeerde meerderheid tot die domeinen die de Commissie in alle redelijkheid heeft voorgesteld.
Het gaat hier over de werking van de interne markt, het gaat hier over het succes van die interne markt. Alle lidstaten hechten er belang aan, want ze hebben er allemaal belang bij.
Wat zal er echter met het sociale beleid of de begroting gebeuren in een flink uitgebreid Europa, waarin de verschillen nog groter zullen zijn dan nu?
Daarom roepen wij op tot een buitengewoon nuchtere beoordeling van de situatie, ik zou haast zeggen, tot een klinische beoordeling, in het belang van de interne markt.
Ik dank tot slot professor Tsatsos dat hij heeft gewezen op het verband tussen onze voorstellen en de rol van het Europees Parlement.
Aangezien ik nu toch het woord heb, wil ik u bevestigen dat de Commissie onder meer heeft voorgesteld alle wetgevende maatregelen waarover bij gekwalificeerde meerderheid gestemd wordt rechtstreeks te onderwerpen aan de medebeslissingsprocedure.
Sociale zekerheid en belastingheffing zijn rechtstreeks van invloed op de interne markt en zijn werking. Aan de hand van die twee beleidsterreinen kunt u zien dat het Europees Parlement zijn standpunt kenbaar moet kunnen maken.
Professor, er zullen de komende maanden nog andere gelegenheden komen om dit te zeggen en de andere onderhandelaars te overtuigen.
Mijnheer de Voorzitter, commissaris Barnier, ik ben heel erg blij met dit initiatief van de Commissie.
Het is duidelijk dat voor zowel de interne markt als ook de monetaire unie coördinatie van het belastingbeleid noodzakelijk is.
Wie dat ontkent zet op den duur ook de interne markt op de helling.
U hebt nu specifiek over BTW gesproken. Ik heb echter twee andere belastingen gemist: rentebelasting en bedrijfsbelasting.
Dat zijn twee basisbelastingen die op de een of andere manier geharmoniseerd moeten worden.
Ik weet niet of u dat onder belastingontduiking telt, maar in uw document heb ik het in ieder geval nergens kunnen vinden.
Kunt u daar iets op zeggen?
Mijnheer de Voorzitter, ik was ten zeerste onder de indruk van de principes die de commissaris naar voren heeft gebracht.
Indien wij de wijziging van de regels inzake gekwalificeerde meerderheid op het gebied van de interne markt kunnen beperken tot de jurisprudentie van het Hof van Justitie en tot de minimumnormen, dan denk ik dat alle landen met deze wijziging zullen instemmen, wat toch ongelooflijk belangrijk is.
Tevens stel ik vast dat de Commissie het vroeg of laat aan de stok krijgt met de Raad als ze aan deze drie goede principes wil vasthouden.
Volgens het voorstel dat het voorzitterschap heeft voorgelegd, moet de gekwalificeerde meerderheid immers ook gelden voor de gebieden in artikel 137, lid 3, sub 3) over de verdediging van de belangen van werknemers en -gevers en artikel 137, lid 3, sub 2) over de beëindiging van een arbeidsovereenkomst.
Ik begrijp niet hoe dit te rijmen is met de drie principes die de commissaris genoemd heeft.
Mag ik daarom concluderen dat de commissaris niet van plan is de Raad op deze punten te volgen?
Mijnheer de commissaris, u loopt op eieren en ik sta dus achter uw aanpak.
U had het nu over subsidiariteit, maar volgens mij is bij fiscale vraagstukken het argument van het burgerschap even belangrijk.
Na vijftig jaar Europese opbouw is het immers onaanvaardbaar dat Europese burgers niet gelijk zijn voor de wet, omdat er onderscheid wordt gemaakt tussen ingezetenen en niet-ingezetenen.
Het burgerschap is een gemeenschappelijk goed en daarom mogen wij niet stil blijven staan bij mislukkingen als die van Helsinki.
Ik wil u drie concrete vragen stellen.
Vraag één: gelooft u dat de regeling die u voorstelt ook werkelijk zal worden ingevoerd, gezien de integratie van de financiële markten en de noodzaak hen fiscaal te reguleren?
Vraag twee: geldt in de regeling die u voorstelt de stemming bij gekwalificeerde meerderheid ook voor milieuheffingen?
Vraag drie: zal de Raad in de regeling die u voorstelt bij gekwalificeerde meerderheid een einde kunnen maken aan de belastingparadijzen binnen de Europese Unie?
Hartelijk dank, commissaris, voor uw verklaring.
Ik weet zeker dat niemand van ons er iets op tegen heeft om fraude en belastingontduiking aan te pakken, maar ik moet zeggen dat het noodzakelijk is dat wij het vertrouwen van burgers in de Unie behouden en ik denk dat veel regeringen van lidstaten iedere uitbreiding van het gebruik van de gekwalificeerde meerderheid heel zorgvuldig willen bestuderen, alvorens er mee in te stemmen.
Het raakt de kern van wat wordt ervaren als de mogelijkheid van een land om zijn eigen zaken te regelen.
Ik denk met name aan zaken als bronbelasting, waarvan men nooit zou hebben geaccepteerd dat het onder het gekwalificeerde meerderheidssysteem zou vallen.
Ik hoop dat u, wanneer u gaat bekijken in hoeverre het pakket kan worden doorgevoerd, met deze dingen rekening zult houden.
Wij willen heel graag fraude en belastingontduiking bestrijden en de wetgeving inzake sociale zekerheid verbeteren, maar er zijn een paar punten waarbij het mijns inziens heel moeilijk zal zijn om alle lidstaten ervan te overtuigen om mee te doen.
Mijnheer de commissaris, ik heb een paar heel simpele vragen voor u, die u alleen maar met 'ja' of 'nee' hoeft te beantwoorden.
Kunt u garanderen dat de Commissie onder geen enkele omstandigheid zal proberen de besluitvorming met gekwalificeerde meerderheid te gebruiken voor het opleggen van bronbelasting?
Kunt u dezelfde garantie geven voor de voorgestelde accijns op vliegtuigbrandstof die deze week is besproken in Ecofin-Raad, en kunt u dezelfde garantie geven met betrekking tot vennootschapsbelasting in de Europese Unie?
Zijn er omstandigheden denkbaar waarin de Commissie stemming met gekwalificeerde meerderheid zal nastreven over een van deze onderwerpen?
Kunt u garanderen dat de Commissie bij geen van deze onderwerpen gebruik zal maken van stemming met gekwalificeerde meerderheid?
Voorzitter, ik kan me voorstellen dat volgens sommige collega's de burgers gevoelig zijn voor Europese inmenging in fiscale en sociale dossiers.
Ik kan u zeggen dat in mijn land heel veel burgers wakker liggen van het feit dat Europa niets doet in sociale en fiscale dossiers omwille van die unanimiteit.
Daarom twee precieze vragen aan de commissaris.
Eerst en vooral burgers die heel erg getroffen worden door het niet optreden zijn vooral mensen die van vrij personenverkeer willen genieten en meer speciaal de grensarbeiders.
Dossiers in verband met coördinatie sociale zekerheid, uitbreiding naar derde landen, aanvullende sociale zekerheidsstelsels liggen al jaren op de tafel van de Raad geblokkeerd.
Kan de commissaris mij zeggen of hij ook dit dossier bedoelt als hij het heeft over gekwalificeerde meerderheid?
Ten tweede wil ik mij aansluiten bij die collega's die gevraagd hebben of de pakketten die op de tafel liggen van de zogenaamde Prima Rolo Groep onder de gekwalificeerde meerderheid zouden vallen die de commissaris bedoelt.
Ik zal een gelijktijdig antwoord geven op verschillende vragen, met name op de vragen betreffende het zogenaamde fiscale pakket.
De heer Leinen heeft het erover gehad, net als de heer Baltas en zojuist ook mevrouw Van Lancker.
IK heb echter eerst een opmerking vooraf.
Ik herhaal nogmaals dat ik niet van plan ben met deze bijdrage vooruit te lopen op de uitvoering van het werkprogramma van de Commissie.
Om de hervorming van de instellingen te vergemakkelijken willen wij een onderscheid maken tussen de dagelijkse beleidsuitvoering (het gewone werk van de Commissie, waarover we regelmatig met elkaar van gedachten wisselen) en de hervorming in het licht van de komst van dertien nieuwe lidstaten.
Het spreekt voor zich dat het pakket-Monti verband houdt met de goede werking van de interne markt.
Daarom heeft de heer Monti er een aantal maanden geleden ook een politieke prioriteit van gemaakt, net als mijn collega Frits Bolkestein dat vandaag nog altijd doet.
Ik hoop dat al deze inspanningen hun vruchten zullen afwerpen voordat deze intergouvernementele conferentie is afgerond en voordat het verdrag van Nice geratificeerd is, zodat wij al over een fiscaal pakket kunnen beschikken voordat eventuele wijzigingen van het Verdrag geratificeerd zijn en de interne markt goed kan blijven functioneren.
Het sociale beleid is buitengewoon belangrijk. Een aantal leden, waaronder mevrouw Thorning-Schmidt en mevrouw Van Lancker, hebben het erover gehad, en hebben met name gewezen op de positie van onderdanen van landen buiten de Unie.
Ja, wij willen dat ook zij de vruchten plukken van het sociale beleid. De stemming bij gekwalificeerde meerderheid zou dan ook moeten worden uitgebreid tot de artikelen 42 en 137 van het Verdrag.
Wij hebben de leden van dat artikel 137 anders ingedeeld.
Ideologische overwegingen hebben daarbij geen enkele rol gespeeld.
Over alle beleidsterreinen die volgens ons objectief van invloed zijn op de goede werking van de interne markt, moet volgens ons voortaan bij gekwalificeerde meerderheid worden beslist. Het gaat hier om de sociale zekerheid en de sociale bescherming van werknemers, de bescherming van werknemers bij beëindiging van de arbeidsovereenkomst, de vertegenwoordiging en collectieve verdediging van de belangen van werknemers en werkgevers - met inbegrip van de medezeggenschap - de werkgelegenheidsvoorwaarden voor onderdanen van derde landen die legaal op het grondgebied van de Gemeenschap verblijven en de financiële bijdragen ter bevordering van de werkgelegenheid en het scheppen van arbeidsplaatsen, onverminderd de bepalingen betreffende het Europees Sociaal Fonds.
Uit de recente geschiedenis van de ontwikkeling van de Europese Unie blijkt dat wij ons er in Maastricht van bewust waren dat de invoering van de eenheidsmunt een betere coördinatie vereiste van het sociaal beleid in Europa, al zijn we daar toen niet in geslaagd.
In Amsterdam - ik weet dat nog heel goed, want bijna tot aan het eind was ik een van de onderhandelaars voor dit Verdrag - hebben we de doelstellingen van het sociaal beleid verruimd en heeft de Gemeenschap nieuwe bevoegdheden gekregen in aanvulling op die van de lidstaten.
Nu moeten wij voor Nice, vóór de grote uitbreiding, deze tekst grondig onderzoeken en ik verzoek u, ja ik smeek u, uw blik daarbij op de toekomst te richten.
Zoals de Unie nu in elkaar zit, zouden we zo goed en zo kwaad als het gaat best kunnen blijven doorgaan met elkaar, alleen is dat nu niet meer aan de orde.
Straks hebben we een Gemeenschap met 27 of 28 lidstaten die onderling veel verder uit elkaar liggen dan de huidige.
We moeten het daarom nu eens worden over deze buitengewoon gevoelige materie, want later gaat dat niet meer.
Wij willen zorgen dat de Gemeenschap over doeltreffende instrumenten beschikt om zich te hervormen.
Daarom stellen we voor dat deze minimumvoorschriften voor alle beleidsterreinen die ik heb opgesomd voortaan bij gekwalificeerde meerderheid worden aangenomen, en niet meer bij eenparigheid van stemmen.
Ik ben het tot slot om een hele reeks redenen volkomen eens met wat de heer Jonckheer heeft gezegd over het burgerschap. Wat fiscale maatregelen en milieu betreft wil ik hem dit zeggen: wij beseffen maar al te goed dat milieuheffingen het risico van ongelijke concurrentie in zich dragen.
Dat zal trouwens alleen maar erger worden met de uitbreiding.
Het effect van heel wat milieuheffingen blijft bovendien niet beperkt tot het welzijn van de burger, want zij houden rechtstreeks verband met de werking van de interne markt. Ons voorstel is daarom dat over alle fiscale maatregelen in verband met het milieu bij gekwalificeerde meerderheid beslist wordt.
Ik ben mij ervan bewust dat mijn antwoorden door tijdgebrek te wensen overlaten.
De heer Bolkestein, mevrouw Diamantopoulou en ikzelf zullen u bij verdere gelegenheden nadere toelichting verschaffen.
Met onze voorstellen willen wij een debat openen en gaande houden. waarmee we de moeilijke onderhandelingen van de intergouvernementele conferentie enigszins hopen te vergemakkelijken.
In laatste instantie komt het echter aan op de politieke wil, dat weten wij maar al te goed.
Vragenuur (Commissie)
Aan de orde is het vragenuur voor vragen aan de Commissie (B5-0201/2000).
Eerste deel
De Commissie bevestigt het standpunt dat is verwoord door de kabinetschef van de Commissaris voor Landbouw en Visserij op 11 januari, in antwoord op een brief van de heer Galland namens de coördinatiecommissie van de organisatie die opkomt voor het volk van de westelijke Sahara.
In zijn verklaring herinnerde de kabinetschef eraan dat de visserijovereenkomst die in november 1999 verviel, gold voor de visserijzone van Marokko, die gedefinieerd is als de wateren waarover Marokko soevereiniteit of rechtsbevoegdheid heeft.
Deze definitie heeft helemaal niets te maken met de status van de westelijke Sahara en zijn kustwateren.
Dit is een zaak die valt onder het internationaal recht, onder met name een aantal VN-resoluties, en onder de verantwoordelijkheid van de secretaris-generaal van de VN, wiens inspanningen om een rechtvaardige, onpartijdige en duurzame oplossing te vinden steeds door de Europese Unie zijn gesteund.
Om te beginnen zou ik de commissaris willen bedanken voor zijn welwillend antwoord, waarbij ik hem er echter op wil wijzen dat dit volstrekt ontoereikend is.
Uit de brief waaraan ik in mijn vraag refereerde werd niet duidelijk wat volgens de Europese Commissie de status is van de kustwateren van de westelijke Sahara.
U heeft dit echter buitengewoon duidelijk gemaakt.
Het lijdt geen twijfel dat het koninkrijk Marokko op het ogenblik als vreemde mogendheid de westelijke Sahara bezet houdt, een gebied dat in een proces van zelfbeschikking verwikkeld is.
In elk geval kan het koninkrijk Marokko volgens de internationale rechtsnormen wel worden geacht controle over de westelijke Sahara uit te oefenen, maar het kan in geen geval aanspraak maken op de territoriale soevereiniteit van dat gebied.
Als Marokko geen territoriale soevereiniteit heeft over de westelijke Sahara, heeft het evenmin soevereiniteit over de kustwateren van dit gebied.
Als Marokko dat namelijk wel had, zou worden vooruit gelopen op de uiteindelijke status van die wateren. Het is immers best mogelijk dat dit gebied onafhankelijk wordt na het zelfbeschikkingsreferendum.
In welke positie zou de regering van de westelijke Sahara anders terecht komen ten opzichte van de territoriale wateren die onder haar - in dat geval wel degelijk: soevereine - bestuur vallen?
Ik ben er zonder meer voorstander van dat er met Marokko een visserijovereenkomst wordt gesloten dat bevorderlijk is voor dat de belangen van de visserij van de Europese Unie, en met name de Spaanse visserijsector.
Volgens mij is dat echter juist niet in tegenspraak met de officiële interpretatie van het internationale recht die ik hier bepleit.
Verplicht de Commissie zich ertoe de secretaris-generaal van de Verenigde Naties hierover officieel te raadplegen?
Ja of nee, mijnheer de commissaris?
Er zijn veel dingen in het leven die ik betreur en een daarvan is dat ik geen advocaat ben. Als de geachte afgevaardigde mij een enkele bijbelse verwijzing wil vergeven, zou ik willen zeggen dat ik met enige schroom over dit water loop.
Ik heb echter begrepen dat de internationale wetten heel duidelijk zijn en dat de kwestie van de territoriale wateren rechtstreeks verband houdt met de kwestie van de soevereiniteit van een grondgebied zelf.
Dat is een kwestie die momenteel wordt bekeken in de context van het referendum en van het initiatief van de secretaris-generaal van de VN.
Zoals de geachte afgevaardigde ongetwijfeld weet, steunen wij dit initiatief van harte en als er een manier is waarop wij de secretaris-generaal van de VN kunnen helpen, zullen wij dat zeker doen.
Dat geldt uiteraard ook voor zijn speciale afgezant.
Omdat de vragen nrs. 40 en 113 over een soortgelijk onderwerp gaan, zullen zij op verzoek van de Commissie tezamen worden behandeld:
Vraag nr. 40 van (H-0241/00):
Betreft:Landmijnen In een recente verklaring voor de Algemene Vergadering van de VN stelde de Voorzitter van de Raad dat de EU nog steeds de belangrijkste bijdrage levert aan mijnopruimingsprogramma's in de gehele wereld.
Mensen in het veld klagen echter over de beperkte rol die de EU speelt en over het warrige karakter van de EU-kredietverlening voor mijnopruimingsoperaties.
Kan de Commissie een overzicht geven van de kredieten die de EU verleent met betrekking tot alle activiteiten in verband met mijnopruimingsoperaties?
Hoeveel geld gaat er naar mijnopruimingsprogramma's en hoeveel naar O&O op het gebied van mijnopruimingstechnologie?
Kan de Commissie jaarlijks een verslag opstellen over haar beleid op het gebied van anti-personeelmijnen om een einde te maken aan de onduidelijke situatie waarvan momenteel sprake is?
Kan de Commissie mededelen welke vooruitgang wordt geboekt met betrekking tot de vaststelling van een verordening betreffende anti-personeelmijnen, waarmee een rechtsgrondslag voor de desbetreffende activiteiten tot stand zou worden gebracht en deze activiteiten in één transparant kader zouden worden ondergebracht?
Vraag nr. 113 van (H-0251/00):
Betreft:EU-beleid tegen mijnen Moeten volgens de begroting de beleidsprogramma's tegen landmijnen, hoe uiteenlopend ze ook zijn, uitsluitend uit begrotingslijn B7-661 gefinancierd worden, waarvan de rechtmatigheid versterkt is?
Welke regelingen worden er getroffen om te waarborgen dat de NGO's daadwerkelijk beroep kunnen doen op de EU-financiering?
Wat zijn, gezien de voorwaarden voor toetreding en de Conventie van Ottawa, de criteria en uitvoeringsregels voor de beleidsvoering van de Europese Unie om te zorgen dat op het terrein bepaalde kwetsbare bevolkingsgroepen niet tweemaal het slachtoffer moeten zijn?
Ik hoop dat u het mij niet kwalijk zult nemen als ik voor de gelijktijdige beantwoording van de vragen iets meer tijd nodig zal hebben.
Ik ben bijzonder verheugd over de kans die ik vandaag krijg om de vragen van heer Van den Bos over antipersoneelmijnen te beantwoorden.
Ik zal deze mogelijkheid ook aangrijpen om de vraag van mevrouw Carlotti te beantwoorden.
De commissarissen hebben vandaag hun goedkeuring gehecht aan een mededeling en een ontwerpverordening inzake actie door de Europese Unie tegen landmijnen. Ons doel is te komen tot een betere samenhang, een grotere doelmatigheid en meer zichtbaarheid in de bepaald niet geringe activiteiten die wij op dit gebied momenteel al ontplooien.
Hiermee reageren wij en bouwen wij voort op het initiatief van het Parlement om een speciale begrotingslijn in het leven te roepen voor actie tegen landmijnen.
Antipersoneelmijnen veroorzaken afschuwelijke ongelukken in vele, zeer arme delen van de wereld.
Zij vormen echter niet alleen een constante en gevaarlijke bedreiging voor levens en ledematen, zij belemmeren ook in ernstige mate de economische ontwikkeling en de uitvoering van een reeks communautaire programma' s ter ondersteuning van wederopbouw, herstel en ontwikkeling.
Daarom is de Unie overal op de wereld uitgebreid bezig is met acties tegen landmijnen en waren wij zo actief bij de onderhandelingen en de sluiting van het Verdrag van Ottawa over het verbod op en de vernietiging van antipersoneelmijnen dat een jaar geleden in werking trad.
In de afgelopen acht jaar bedroeg de financiële steun van de Europese Gemeenschap voor acties tegen landmijnen meer dan 180 miljoen euro.
Wij hebben in alle hoeken van de wereld ingegrepen.
Wij hebben steun gegeven aan acties van nationale autoriteiten, van internationale organisaties en niet in de laatste plaats van particuliere organisaties.
Wij hebben bijgedragen aan de verwijdering en de vernietiging van landmijnen, aan de hulp aan mijnslachtoffers en aan onderzoek naar nieuwe mijnopruimingstechnieken.
Tot nu toe hadden we echter geen algemene samenhangende strategie voor al deze acties.
Om de mogelijkheden van onze instrumenten en financieringsmechanismen ten volle te kunnen benutten, moeten wij ervoor zorgen dat we een kader hebben waarbinnen we de noodzakelijke horizontale richtlijnen en prioriteiten kunnen formuleren, zodat hetgeen we doen doeltreffend en consistent is.
Wij zullen de actie tegen landmijnen blijven financieren uit de geografische programma's en de daarvoor bestemde begrotingen.
Mijnopruiming en andere vormen van mijnbestrijding zijn vaak stappen die aan zinvolle ontwikkelingsprogramma' s vooraf moeten gaan.
Daarom zouden zij deel moeten uitmaken van nationale of regionale plannen voor wederopbouw en herstel.
De nieuwe verordening en de speciale begrotingslijn dienen de geografische programma' s aan te vullen en te ondersteunen. Enerzijds vormen deze een algemeen beleidskader, en anderzijds functioneren zij als een algemene reserve en als een financieringsbron voor internationale programma's.
De beschikbare middelen voor mijnbestrijdingsacties van de EU moeten netto tenminste op hetzelfde niveau blijven als in de afgelopen paar jaar, namelijk ongeveer 30 miljoen euro per jaar.
Reguliere mijnopruimings- en vernietigingsprogramma' s moeten volgens ons nieuwe beleid in de eerste plaats ten goede komen aan landen die het Verdrag van Ottawa hebben ondertekend.
Wij moeten echter ook bereid zijn om bijzondere hulp te verschaffen aan slachtoffers, in hun eigen woonomgeving of als zij hebben moeten vluchten, zelfs als zij zich ongelukkigerwijs in een land bevinden dat dit Verdrag niet heeft ondertekend.
Tot slot wordt de Europese Unie in de internationale gemeenschap algemeen erkend als een van de belangrijkste organisaties die bijdragen aan mijnbestrijdingsacties.
Met de inwerkingtreding van het Verdrag van Ottawa vorig jaar hebben wij een krachtig instrument ter beschikking gekregen en hebben wij een reeks ambitieuze doelstellingen voor de komende jaren vastgesteld.
Wij onderschrijven het doel dat alle landmijnen overal ter wereld uiterlijk in tien tot vijftien jaar moeten zijn verwijderd.
Dit vereist vastbeslotenheid, consistentie en doorzettingsvermogen.
Het financierings- en coördinatiemechanisme uit de nieuwe verordening biedt ons samen met de mededeling een goede uitgangspositie om deze uitdaging aan te gaan.
Ik dank de commissaris. Zijn antwoord vond ik buitengewoon bevredigend.
Het geeft de grote betrokkenheid aan van de Commissie bij dit onderwerp.
Ik heb nog slechts een aanvullende vraag en dat is of de commissaris ons jaarlijks verslag wil doen van de activiteiten van de Commissie op dit hele terrein?
In de nieuwe verordening staat dat de Commissie jaarlijks een verslag moet indienen aan de Raad en aan het Parlement over zijn werkzaamheden van het afgelopen jaar, en wel in april van het daaropvolgende jaar. De mededeling bevat als bijlage een gedetailleerd overzicht van de uitgaven per land die de Europese Unie in de periode 1992-1999 voor mijnopruimingsacties heeft gebezigd.
Ook staat daarin een overzicht van de uitgaven van het afgelopen jaar per project. Wij zullen doorgaan met het verschaffen van dit soort financiële informatie.
Mag ik nog zeggen dat wij het geachte Parlementslid, en ook de andere leden van het Parlement, zeer dankbaar zijn voor hun enthousiaste steun en voor hun inzet en initiatief voor dit vraagstuk, dat, zoals wij helaas steeds weer moeten constateren, enorm belangrijk blijft.
Dank u voor dit uitputtende antwoord, mijnheer de commissaris.
Ik had nog een aanvullende vraag.
Nu begrotingslijn B7/601 hoe langer hoe gerechtvaardiger blijkt te zijn, wil ik u vragen welke maatregelen u kunt nemen om te zorgen voor daadwerkelijke toegang van de niet-gouvernementele organisaties tot financiering vanuit de Unie?
Het spreekt vanzelf dat wij heel duidelijk moeten bekendmaken wat wij te bieden hebben.
We hebben een website geopend waarmee wij, naar ik hoop, de particuliere organisaties en anderen beter kunnen informeren over wat wij kunnen doen.
Wij zijn van plan een werkplan over meerdere jaren op te stellen, en daarnaar zullen wij op onze website verwijzen.
Ik hoop dan ook dat de particuliere organisaties zich betrokken zullen voelen bij ons werk.
Wij zijn immers voor een groot deel afhankelijk van hun actieve steun en begrip.
Ik wil graag nog een ander aspect noemen dat voor hen van belang is, ook al zijn zij er niet altijd even direct bij betrokken, namelijk wetenschappelijk onderzoek. Hieraan hebben wij in het jaar 1998 17 miljoen euro besteed op een totaal van ruim 40 miljoen euro.
Over het geheel genomen kan ik echter de geachte afgevaardigde verzekeren dat wij de particuliere organisaties zoveel mogelijk bij onze werkzaamheden zullen betrekken.
Zij kunnen veel bijdragen in dit belangrijke werk.
Vraag nr. 41 van (H-0212/00):
Betreft:Initiatief "Dialoog over Europa" De voorzitter van de Commissie is van plan dit initiatief op 8 maart e.k. te lanceren.
Volgens de mededeling van de Commissie is het doel van dit initiatief de publieke opinie in de 15 lidstaten uit te leggen wat de gevolgen van de IGC 2000 zullen zijn.
Beschouwt de Commissie het Handvest van de fundamentele rechten als een van de hoofdthema's van dit initiatief, dat wordt genomen in het kader van het voorlichtingsprogramma voor de Europese burger (PRINCE)?
Mijnheer de Voorzitter, in samenspraak met het Parlement heeft de Commissie het initiatief genomen tot wat wij een dialoog over Europa noemen. Doel van die dialoog is beter bekend te maken wat in het licht van de uitbreiding het belang is van de institutionele hervormingen.
Volgens de Commissie moeten alle institutionele vraagstukken die mogelijk verband houden met de werkzaamheden van de intergouvernementele conferentie, deel uitmaken van deze dialoog.
Dit geldt ook voor het Handvest van de grondrechten van de burger, en dit is dan meteen mijn antwoord op uw vraag.
Samen met de heer Vitorino verzeker ik u dat Commissie voornemens is een dialoog op touw te zetten rond alle lopende besprekingen die de toekomst van de Unie betreffen. Wij willen dit doen in nauwe samenspraak met het Parlement en zijn vertegenwoordigers bij de intergouvernementele conferentie en het convent voor het handvest.
Deze dialoog over Europa zal gevoerd worden met alle nationale en regionale instellingen, via de media en de organisaties van de burgermaatschappij.
De aard van het handvest rechtvaardigt dit volkomen.
Mijnheer de Voorzitter, ik zou de Commissie willen bedanken voor haar antwoord.
Dat stemt mij om twee redenen tevreden, ten eerste omdat het Handvest van de grondrechten wordt gekoppeld aan de intergouvernementele conferentie - wat de politieke doelstelling is van dit Parlement zoals vervat in het verslag van de heren Duff en Voggenhuber - en ten tweede omdat het handvest in die campagne zal worden opgenomen.
Verder ben ik bijzonder met het antwoord van de heer Lamy ingenomen - wat welhaast niet anders kon, daar hij zo goed thuis is in deze materie - omdat hij voorstelt de informatiecampagne te decentraliseren.
In mijn ogen is dat een belangrijk voorstel, want als we de mensen willen bereiken, hebben we geen andere keus dan ze daar op te zoeken waar ze zich bevinden. Het decentraliseren van de campagne is dan ook een prioriteit.
Mijnheer de Voorzitter, net als bij andere gelegenheden in het verleden - en ik denk aan de intergouvernementele conferentie van 1996 - dient de Commissie de steun van dit Parlement te krijgen teneinde de follow-up van de voorlichtingsacties te kunnen uitvoeren.
Ik ben heel blij met de opmerkingen van de commissaris over het handvest.
Ik zou graag wat meer details willen over de aard van de campagne.
Afgelopen woensdag beleefden wij de zeer succesvolle start van de Europese informatiecampagne, waarbij commissarissen en leden van het Europees Parlement betrokken waren.
Ik zou willen dat de commissaris mij kon verzekeren dat de voorlichtingsbureaus in de lidstaten, als de campagne is gedecentraliseerd, bij de informatievoorziening in principe altijd de leden van het Europees Parlement zullen inschakelen.
Tenslotte zijn het deze parlementsleden die geacht worden de burgers te vertegenwoordigen.
Juist door onze positie als volksvertegenwoordigers zijn wij minstens zo goed in staat om de dialoog met de burgers aan te gaan als de Commissie.
Het antwoord op de vraag van de heer Martin is bevestigend, zowel van de kant van de heer Barnier als van de kant van de heer Vitorino.
De Commissie is inderdaad voornemens de leden van de Europees Parlement te betrekken bij het voeren van deze dialoog op het terrein.
Er vindt trouwens vanavond al een coördinatievergadering plaats tussen ambtenaren van de Commissie en ambtenaren van Parlement om concreet uit te maken hoe we te werk gaan.
Het antwoord is dus ja, mijnheer de Voorzitter.
Vraag nr. 43 van (H-0215/00):
Betreft:Europa bedreigd door ecologische bommen De recente ontsnapping van cyanide in de Donau heeft ons geconfronteerd met het bestaan van onbekende ecologische bommen die geheel het Europese continent bedreigen. Bovendien voorspelt het Europees Milieu-agentschap in een rapport dat in het eerste decennium van 2000 de afvalberg afkomstig van papier, glas en plastic met 40 tot 60% zal stijgen, de uitstoot van cadmium en kwik met 20 tot 30% zal toenemen en de afvalbehandeling het milieu zal vervuilen met zware metalen, gassen en andere giftige nevenstoffen die het broeikaseffect bevorderen en aan de basis liggen van lucht- en waterverontreiniging.
Kan de Commissie op grond van de gegevens uit dit rapport meedelen wat zij hiertegen denkt te ondernemen, welk beleid zij zal voeren en welke veiligheidsmaatregelen zij zal treffen om Europa te beschermen tegen de ecologische bommen waardoor het wordt bedreigd?
De heer Fischer zal deze vraag beantwoorden ter vervanging van mevrouw Wallström.
Ik dank de commissaris voor zijn antwoord.
Het Europees Parlement heeft natuurlijk waardering voor de inspanningen die de Commissie onderneemt om een communautair milieubeleid te bevorderen en met name de milieudimensie in alle beleidvormen voor mainstreaming op te nemen.
Nu u, mijnheer de commissaris, toch sprak over de vervuiling van de Donau, wil ik u een aanvullende vraag stellen. U zult waarschijnlijk wel de recente uitspraken kennen van de minister voor milieu van Roemenïe, mevrouw Liliane Mara.
Zij heeft iets gezegd waar velen onder ons het mee eens zijn.
Zij zei namelijk dat het milieu van de Donau veel zwaarder heeft geleden onder de bombardementen van de NAVO dan onder de recente cyanidelekkage.
U weet dat door de bombardementen bruggen, raffinaderijen en chemische bedrijven zijn vernietigd, dat het milieu in alle gebieden langs de Donau kapot is gemaakt.
Ik wil graag uw standpunt terzake horen, mijnheer de commissaris. Bent u van plan maatregelen te treffen voor het economisch, ecologisch en cultureel herstel van de getroffen gebieden?
Mijnheer de Voorzitter, geachte afgevaardigde, u weet ten eerste dat mijn collega, mevrouw Wallström, zelf in Roemenië en Hongarije is geweest en zich persoonlijk een beeld kunnen vormen van de omvang van de ramp.
Zij heeft ook met de bevoegde ministers afgesproken een task force op te richten voor deze problematiek.
Men heeft ook reeds een besluit genomen over de belangrijkste vraagstukken die deze internationale task force moet behandelen.
Wat de financiële middelen betreft onderzoekt de Commissie momenteel hoeveel geld beschikbaar moet worden gesteld voor noodhulp. Afgezien van deze middelen beschikt men natuurlijk ook over het PHARE- en het ISPA-programma.
Hier gaat het dus om de vraag in welke mate middelen uit deze twee programma's gebruikt kunnen worden. Deze vraag kan alleen maar beantwoord worden in samenwerking met de betrokken landen.
Ik ben er zeker van, commissaris, dat de Begrotingscommissie met plezier kennis zal nemen van die gegevens wanneer die haar verstrekt worden.
Vraag nr. 43 van (H-0242/00):
Betreft: Ongerustheid over het memorandum inzake de nucleaire veiligheid van de kerncentrale van Kozlodoei in Bulgarije De ondertekening door de Commissie en Bulgarije van het memorandum over de nucleaire veiligheid van de kerncentrale van Kozlodoei is een positieve zaak en hetzelfde geldt ook voor het feit dat er onderhandelingen met Bulgarije gaande zijn. Niettemin blijven er redenen voor ongerustheid bestaan ten aanzien van de overeengekomen procedure voor de ontmanteling van de vier onveilige reactoren van Kozlodoei, want deze procedure komt niet overeen met het standpunt van de Europese Unie en met de verplichtingen waartoe Bulgarije zich heeft verbonden in het kader van het akkoord inzake nucleaire veiligheid.
Welke besluiten werden genomen ten aanzien van de definitieve sluiting van de blokken 1 en 2 voor eind 2002 en welke stappen werden er in het kader van de tenuitvoerlegging van de overeenkomst gedaan om te komen tot een definitieve sluiting van de blokken 3 en 4 nog vóór 2006, zoals verlangd wordt in het overeengekomen memorandum?
Zal de Commissie de mogelijkheden en middelen waarover zij in het kader van de associatiebetrekkingen beschikt aanwenden om een definitieve sluiting van de blokken 1 tot en met 4 te verkrijgen, en hoe denkt zij dat aan te pakken?
Vormt de vaststelling van een datum voor de ontmanteling van de blokken 3 en 4 een voorafgaande voorwaarde voor de verlening van financiële en economische steun aan Bulgarije, zoals professor Prodi, voorzitter van de Commissie, in een brief van 17 februari aan indiener dezes heeft verklaard?
Wat zijn de resultaten van de ontmoeting die op 4 februari heeft plaatsgevonden tussen de Commissie en de Bulgaarse autoriteiten en in welke richting voeren de werkzaamheden van de gemengde werkgroep?
Tweede deel
Mijnheer de commissaris, ik dank u voor uw antwoord. Ik heb echter nog een hoop vraagtekens.
U hebt bijvoorbeeld tijdens de hoorzitting in de milieucommissie van het Parlement, en ook vandaag nog, gezegd dat de uiterst gevaarlijke kerncentrales zo snel mogelijk stilgelegd moeten worden, en dat niet alleen die kerncentrales, maar ook de centrales in Slowakije en Litouwen moeten worden gesloten.
Ik begrijp heel goed dat het moeilijk is deze centrales onmiddellijk te sluiten, maar is dit de kortst mogelijke termijn? Ik zet hier vraagtekens bij.
U hebt namelijk een concrete datum genoemd voor de reactoren 1 en 2.
U zei dat deze voor eind 2002 zullen worden gesloten en dat is volgens mij als vrij laat. Wij zijn namelijk doodsbang dat er intussen een ongeluk gebeurt in een van de vier reactoren, en dan zal het een ramp zijn voor zowel Bulgarije en het Bulgaarse volk, als ook voor het buurland Griekenland, en voor heel Europa.
U weet dat dergelijke situaties levensgevaarlijk zijn. Wat belet u dan om van meet af aan een datum te noemen voor de sluiting van de reactoren 3 en 4?
Waarom denkt u aan 2006?
Of zult u ons straks misschien komen vertellen dat het nog later wordt?
Geachte afgevaardigde, de meningen over hoe onveilig de reactoren 3 en 4 zijn lopen ver, heel ver uiteen.
Tot mijn grote verrassing kreeg ik plotseling, na de sluiting van het akkoord met Bulgarije, in het openbaar kritiek van de lidstaten, omdat dit akkoord veel te hard zou zijn voor Bulgarije en veel te ver zou gaan. Men zei ook dat de veiligheidsnormen niet zo abominabel waren als de Commissie beweerde.
Wie moet ik dan geloven?
Ik houd mij aan de expertise die aan het begin werd gemaakt en ik blijf erbij dat wij hier moeten werken uitgaande van het principe dat risico's moeten worden voorkomen.
Ik verzoek u er verder ook rekening mee te houden dat het gebruik van de nucleaire optie voor energieproductie een soeverein besluit van elk land is.
Noch de Commissie, noch het Parlement, noch de Raad heeft de mogelijkheid welk land dan ook ter wereld te verbieden kernenergie te gebruiken en te dwingen tot onmiddellijke stillegging van kerncentrales.
Wij kunnen maar één ding doen en dat is een pakketje maken - zoals wij ook in Litouwen, Slowakije, en recentelijk in Bulgarije, hebben gedaan - dat het betrokken land in staat stelt het hoofd te bieden aan de economische, financiële, maar ook sociale en infrastructurele gevolgen van dergelijke stilleggingen.
Een ieder maakt voor zichzelf uit hoe hij de doelstelling "zo snel mogelijk" interpreteert.
Ik kan u wel zeggen dat wij bij de onderhandelingen, die ik deels zelf heb gevoerd, eruit hebben gekregen wat erin zat.
Als wij geprobeerd hadden nog meer te bereiken, zouden wij nul op ons rekest hebben gekregen. Dan was er geen akkoord geweest en dan hadden wij geen stilleggingsdata gehad.
De vraag is hier altijd: ga ja accepteren wat binnen je bereik ligt, of probeer je het onderste uit de kan te krijgen. Dan zal misschien je milieugeweten gesust zijn, maar dan sta je wel met lege handen.
Mijns inziens hebben wij, vooral ook met het oog op de uitzonderlijk moeilijke situatie in Bulgarije, een zeer goed resultaat bereikt.
Ik wil nog iets noemen dat niet onmiddellijk in het oog springt, en u zult onmiddellijk begrijpen waarom.
Wat de stilleggingsdata voor de reactoren 3 en 4 betreft staat in de tekst dat het besluit daarover in het jaar 2002 zal vallen.
Dat is dus vrij ver verwijderd van de door ons beoogde stilleggingsdatum.
De Commissie gaat ervan uit dat deze stilleggingsdatum uiterlijk - let wel, uiterlijk - het jaar 2006 is en ook dat staat in de tekst.
Het feit dat deze tekst door de Bulgaarse regering is ondertekend, en deze opvatting van de Commissie niet werd betwist, is politiek belangrijk.
Meer kan ik daarover niet zeggen, maar u begrijpt waarschijnlijk wel wat daarmee wordt aangeduid.
Vragen aan de heer Lamy
Vraag nr. 44 van (H-0206/00):
Betreft: Handelspreferenties voor de minst ontwikkelde landen Welke schade voor welke Europese sectoren wil commissaris Lamy precies voorkomen met zijn voornemen om de minst ontwikkelde landen ontheffing te verlenen van alle EU-quota's en uitvoertarieven voor "essentially" alle producten en diensten, in plaats van deze ontheffing eenvoudigweg voor alle producten en diensten te laten gelden?
Is de commissaris, gezien het feit dat de minst ontwikkelde landen een aandeel van minder dan 0,5% in de wereldhandel hebben, bereid zijn standpunt op dit gebied te heroverwegen?
Welk tijdschema stelt hij voor om deze maatregel uit te voeren?
In de aanloop tot de bijeenkomst van Seattle heeft de Europese Gemeenschap voorgesteld de minst ontwikkelde landen vrije toegang te verlenen tot de markten van de geïndustrialiseerde en de meest gevorderde ontwikkelingslanden voor nagenoeg alle producten. Dit initiatief is meteen na de bijeenkomst van Singapore ontstaan.
De Raad had de Commissie verzocht voorstellen te formuleren voor maatregelen ten gunste van de minst ontwikkelde landen. Het ging daarbij zowel om onmiddellijke maatregelen als bijkomende maatregelen voor de middellange termijn.
In de conclusies van de Raad van juni 1997 was sprake van "nagenoeg alle producten uit de minst ontwikkelde landen".
Om te beginnen de onmiddellijke maatregelen. De Gemeenschap heeft eind 1998 middels een verordening in het kader van het Algemeen Preferentiestelsel voor alle minst ontwikkelde landen een gezamenlijke regeling ingesteld die gelijkwaardig is aan het Overeenkomst van Lomé, zoals de Raad had verzocht.
In het kader van de onderhandelingen over de toekomst van de Overeenkomst van Lomé heeft de Raad in 1999 onder meer bekendgemaakt hoe hij in de toekomst de toegang tot de markt voor de minst ontwikkelde landen wilde regelen. Hij had in dit verband besloten dat de Gemeenschap in 2000 een proces zou starten dat er aan het einde van de multilaterale commerciële onderhandelingen, en ten laatste in 2005, toe zou leiden dat de minst ontwikkelde landen voor nagenoeg alle producten vrije markttoegang zouden krijgen op het niveau van het Overeenkomst van Lomé.
Het verschil tussen "alle producten" en "nagenoeg alle producten" zit, zoals we weten, in een aantal welbepaalde landbouwproducten.
Dat is het mandaat dat de Commissie heeft gekregen, en het spreekt voor zich dat we ons daaraan houden.
Mijn medewerkers zijn momenteel voorstellen aan het uitwerken die aan de Raad zullen worden voorgelegd zodra we ze volledig hebben afgerond.
Tegelijkertijd tracht de Gemeenschap met het initiatief Minst Ontwikkelde Landen binnen de Wereldhandelsorganisatie andere handelspartners voor haar open aanpak te winnen. De bedoeling is dat we de minst ontwikkelde landen vrijstellen van quota voor nagenoeg al hun producten.
Dit initiatief is bedoeld ter versterking van ons Europees voorstel. Als we de andere landen mee krijgen, kunnen de minst ontwikkelde landen hun producten bijna zonder enige hindernis exporteren naar een groot aantal markten buiten de Europese Unie.
Ik denk met name aan ontwikkelde landen: de Verenigde Staten, Japan, Australië en Nieuw-Zeeland.
Ik denk eventueel ook aan enkele opkomende markten die al geïndustrialiseerd zijn.
Ons initiatief maakt deel uit van het pakket impulsmaatregelen dat we momenteel in Genève uitwerken. Daar probeer ik nu schot in te krijgen.
Dit wat betreft de onmiddellijke maatregelen.
Zoals de vraagsteller al aangeeft, moeten we ons afvragen of we ons nog lang kunnen blijven beperken tot "nagenoeg alle producten". We zijn immers van plan om onze markten volledig voor deze landen te openen.
Het komende verdrag met de ACS-landen vereist niet langer dat deze allemaal dezelfde markttoegang krijgen. Zodoende zouden we als Gemeenschap een meer doorgedreven liberalisering kunnen overwegen voor de minst ontwikkelde landen.
Ik wil deze discussie echter niet openen voordat de besprekingen met onze handelspartners ver genoeg gevorderd zijn en ons initiatief rond nagenoeg alle producten voldoende geloofwaardigheid heeft opgebouwd om verder te worden uitgewerkt.
Ik wil tot slot nog opmerken dat toegang tot buitenlandse markten niet alleenzaligmakend is. Soms hebben deze landen door interne beperkingen op het vlak van distributie, logistiek of vervoer onvoldoende exportcapaciteit.
Daarom moeten we eveneens aandacht besteden aan zogenaamde capacity building, technische bijstand om te zorgen dat deze markttoegang niet in het theoretische stadium blijft steken, maar ook concreet in praktijk wordt gebracht.
Dit is mijn antwoord wat betreft de stappen voor de toekomst.
Ik dank commissaris Lamy hartelijk voor zijn antwoord, althans tot op zekere hoogte.
Ik ben het zeker eens met wat hij zei in het laatste gedeelte van zijn antwoord over de noodzaak de capaciteit in de minst ontwikkelde landen te vergroten, en over de eventuele noodzaak van asymmetrische maatregelen, die moeten resulteren in een zekere mate van bescherming van hun markten, een bescherming die wij niet voor onszelf verlangen.
Mijn belangrijkste vraag was eigenlijk wat precies "essentiële producten" zijn - en deze vraag is naar mijn gevoel niet volledig beantwoord.
Commissaris Lamy spreekt over bepaalde landbouwproducten, maar het is juist het protectionisme van het gemeenschappelijk landbouwbeleid geweest dat de ontwikkelingslanden het meest heeft gestoken en dat in veel van die landen de ontwikkeling van de landbouwproductie heeft belemmerd.
Kan hij ook wat specifieker zijn over de vraag om welke sectoren en om welke producten het precies gaat, en voor hoelang?
Dat is het soort informatie dat we willen horen.
Ik vraag mij af of wij niet eerder een stap voorwaarts zou zetten indien wij, zowel met het oog op het wekken van vertrouwen bij de ontwikkelingslanden als met het oog op de voorbeeldfunctie voor andere handelspartners, als Europa zouden zeggen: "de tijd is nu rijp; wij gaan dit nu aanbieden.
Wij willen niet vijf jaar wachten; laat anderen ons voorbeeld volgen."
Het antwoord op deze vraag is tweeërlei.
Ten eerste dacht ik dat ik duidelijk had geantwoord op uw vraag door te zeggen dat het verschil tussen "alle" en "nagenoeg alle" producten ligt in een aantal landbouwproducten, een heel beperkt aantal landbouwproducten eerlijk gezegd.
Ik denk met name aan suiker, dat voor een aantal van deze landen inderdaad een bijkomende bron van inkomsten zou kunnen betekenen.
Zoals u weet, heeft de Gemeenschap, in dit geval de Commissie, overwogen de regeling inzake suiker open te breken.
Waarschijnlijk zullen we op dit soort thema's nog terugkomen.
Ik spreek hierbij overigens volledig uit naam van onszelf.
Hopelijk zult u het met mij eens zijn dat de minst ontwikkelde landen er in dit stadium het meeste baat bij hebben dat wij eerst de Verenigde Staten, Japan en andere ontwikkelde landen bij ons initiatief proberen te betrekken. Dat zou hun namelijk een markt opleveren die twee à drie keer groter is dan de onze, en dus aanzienlijk meer reële exportcapaciteit biedt.
Het lijkt ons dus dringender en doeltreffender, mijnheer Howitt, om het verschil tussen "nagenoeg alle" en "alle" producten nog even te laten rusten - al erken ik dat we er vroeg of laat iets aan zullen moeten doen - en eerst de markt voor "nagenoeg alle producten" te vergroten, een markt die vrij moet zijn van heffingen of quota.
Pas daarna kunnen we gaan praten over stap twee, waarbij we wellicht trouwens enige huiver zullen moeten overwinnen bij sommige lidstaten en het Europees Parlement.
Vraag nr. 45 van (H-0208/00):
Betreft:Toetreding van China tot de WTO Acht de Commissie, in het licht van haar advies inzake de intergouvernementele conferentie, de overeenkomst betreffende de toetreding van China tot de WTO niet van voldoende importantie om de toepassing van de procedure van instemming van het Europees Parlement te rechtvaardigen?
Zal de Commissie de overeenkomst betreffende de toetreding van China tot de WTO ter fine van instemming aan het Europees Parlement voorleggen, ook al is de intergouvernementele conferentie nog niet afgesloten?
De Commissie erkent dat de overeenkomst inzake toetreding van China tot de Wereldhandelsorganisatie van buitengewoon groot belang is, mijnheer Clegg.
Trouwens, als de voorstellen van de Commissie aan de intergouvernementele conferentie door de lidstaten worden overgenomen, is dit precies het soort overeenkomst dat aan de instemmingsprocedure van het Parlement zou worden onderworpen.
Het gaat voorlopig echter alleen nog om voorstellen. De Commissie kan de huidige regels van het Verdrag tot oprichting van de Europese Gemeenschap niet overtreden of vooruitlopen op de beslissingen die de lidstaten op de intergouvernementele conferentie zullen nemen.
Voor zover nodig wil ik de heer Clegg in herinnering brengen dat de overeenkomst inzake toetreding van China in principe onderworpen is aan de raadplegingsprocedure zoals bepaald in artikel 300.
Met andere woorden, op grond van artikel 300 zou het Parlement zich moeten kunnen uitspreken over deze overeenkomst.
Uiteraard is het zoals altijd de taak van de Raad om het Parlement te raadplegen.
Dit is het juridische en institutionele deel van mijn antwoord, mijnheer Clegg.
Wat betreft de praktische kant van de zaak herhaal ik nogmaals dat ik samen met het Europees Parlement op zoek wil naar een manier om zijn stem te laten klinken bij de onderhandelingen.
Ik heb dit al vaker gezegd, en het lijkt me ook van belang voor de betrekkingen tussen de Commissie en Parlement. Het lijkt me ook van belang voor de doeltreffendheid en de invloed van de onderhandelaar.
Ik sta dus zoals gewoonlijk helemaal open voor een meer diepgaande gedachtewisseling met de bevoegde parlementscommissie.
Hartelijk dank voor uw antwoord.
Mag ik nog eens herhalen dat tot mijn grote voldoening de Commissie en het Parlement het voor het eerst met elkaar eens zijn over de wijzigingen die de rol van het Parlement bij belangrijke handelsovereenkomsten moet ondergaan.
Ik wil u echter graag één niet-juridische, institutionele vraag stellen: als wij bijvoorbeeld kijken naar het besluit om de conclusies van de Uruguay-ronde ter goedkeuring voor te leggen aan dit Parlement, zien wij dat er weliswaar een aantal juridische vragen over de institutionele en budgettaire gevolgen van de overeenkomst was, maar het besluit in wezen een politieke erkenning was van het feit dat dit een zo belangrijke overeenkomst was dat de strikte grenzen van ex-artikel 113 om zo te zeggen overschreden mochten worden, waardoor de overeenkomst ter goedkeuring voorgelegd kon worden aan het Parlement.
Mijn eigen opvatting is dat de toetreding van China tot de Wereldhandelsorganisatie misschien niet zo opvallend is als een regelrechte multilaterale overeenkomst, maar wel minstens even belangrijk is voor het toekomstig wereldhandelsbeleid, en dat daarom zowel het Parlement als de Commissie hierover een gelijkluidend politiek standpunt kunnen innemen.
Ik wil erop aan dringen dat dit ook gebeurt en ik wil u vragen wat wij naar uw mening samen zouden kunnen doen om dit soort actie te stimuleren.
Net als u, mijnheer Clegg, vind ik de toetreding van China tot de Wereldhandelsorganisatie een gebeurtenis van buitengewoon groot belang is, wanneer die ook moge plaatsvinden.
Niettemin vind ik uw vergelijking met de Uruguay-ronde niet helemaal terecht.
Als gevolg van de Uruguay-ronde is er onder meer een geschillenprocedure in het leven geroepen, wat een sprong voorwaarts betekende voor de internationale institutionele en juridische orde. Uit de Verdragen bleek ondubbelzinnig dat het verkrijgen van de instemming van het Parlement op zijn plaats was.
Vanuit juridisch oogpunt gaat het bij China om een procedure die de toetreding van een land tot de Wereldhandelsorganisatie regelt. Het is een redelijk beproefde procedure die betrekkelijk goed bekend is, en waartegen niemand verzet heeft aangetekend.
Ik veronderstel daarom dat de Raad het Parlement niet onmiddellijk om instemming zal vragen, omdat het niet de gewoonte van de Raad is veel verder te gaan dan wat het Verdrag voorschrijft.
Waar het voor ons allebei op aankomt, is dat we debatteren over de voorwaarden die we, naar ik hoop, met de Volksrepubliek China overeen zullen komen, en dat we dat in alle transparantie doen, hetzij binnen een parlementscommissie, hetzij in plenaire vergadering.
Van mijn kant ben ik daar volkomen toe bereid, en ik weet dat mij bij die gelegenheid iets meer politiek getinte vragen gesteld zullen worden.
Dat is voor mij de gewoonste zaak, en ik stel mij erop in.
Mijnheer de Voorzitter, mijnheer de commissaris, blijkbaar moeten wij parlementsleden ons in deze fase tevredenstellen met de raadplegingsprocedure, hoewel ik het zelf met de heer Clegg eens ben dat het al in deze fase - ook de juridische aspecten enigszins in acht nemend - mogelijk geweest zou zijn bij deze zaak de instemmingsprocedure toe te passen.
Mijn vraag heeft echter te maken met de inhoud van de overeenkomst.
Toen de onderhandelingen tussen de Europese Unie en China begonnen, werd aan ons, parlementsleden verteld dat er eigenlijk geen grote problemen zouden ontstaan, omdat ongeveer 80% van de doelstellingen van de Europese Unie al is gedekt door de resultaten van de onderhandelingen tussen de Verenigde Staten en China.
Het lijkt er nu echter op dat de laatste, resterende 20% van de doelstellingen zo moeilijk zijn, dat de tijd verstrijkt terwijl de onderhandelingen al verscheidene malen zijn vastgelopen.
Ik wil dan ook vragen of de Chinezen misschien niet bereid zijn ons dezelfde onderhandelingspositie te geven als de Amerikaanse afgevaardigden. Waar zou anders de reden kunnen zijn dat men het niet over deze laatste 20% eens kan worden?
Dat is een goede vraag.
Ik beschouw mijzelf als de bedenker van de uitdrukking "80-20%".
Wat ik ermee duidelijk wil maken, is dat de weg al grotendeels is afgelegd, want wij kunnen dankzij de status van meest begunstigde natie ons voordeel doen bij hetgeen anderen reeds voor ons via onderhandelingen voor mekaar hebben gekregen.
Toch rest er nog 20%, mevrouw, en wel om een aantal heel eenvoudige redenen.
Bij bilaterale onderhandelingen probeert elke partij zich te concentreren op die punten waarop hij de zwakste concurrentiepositie heeft. De rest laten ze aan anderen over.
Daarom kunnen wij op een reeks punten meeprofiteren van de overeenkomst tussen de Verenigde Staten en China. Er zijn echter ook punten die gunstiger zouden zijn uitgevallen als we er zelf over hadden onderhandeld.
Dat is een eerste reden.
Het is aan ons om in de mate van het mogelijke te zorgen dat deals die goed zijn voor de Verenigde Staten en China ook goed zijn voor Europa. Ik doe daar in ieder geval mijn best voor.
Het verschil zit in die 20%, en meer is dat niet. Maar zoals u weet, zijn het vaak de laatste procenten die het verschil uitmaken bij een onderhandeling, en dat is waar we nu staan.
Er is nog een andere, meer technische reden waarom we het beeld enigszins moeten nuanceren.
Achter benamingen die min of meer op elkaar lijken, kunnen zeer uiteenlopende invoerheffingen schuilgaan.
Ik neem het voorbeeld van sterke drank.
Bourbon en gin worden anders behandeld dan whisky en cognac.
Alle soorten sterke drank mogen dan wel eender lijken, maar sommige vallen onder een andere invoerregeling.
Dit zijn veeleer technische overwegingen, maar ze hebben wel tot gevolg dat er in detail over dit soort dingen moet worden onderhandeld.
We zijn nog niet aan het einde van de rit.
Ik heb verklaard dat ik eind maart naar Peking afreis om overleg te voeren over wat volgens mij de echte knelpunten in deze onderhandelingen zijn.
Zo hebben de Chinezen een zekere terughoudendheid tentoongespreid over het politieke gedeelte.
Ik heb een mandaat gekregen om te proberen die terughoudendheid te overwinnen, en ik zal daar ook mijn best voor doen.
Dank u, mijnheer Lamy.
De tijd voor het stellen van vragen aan de heer Lamy is ruimschoots verstreken.
Vraag nr. 46 zal dan ook schriftelijk worden beantwoord.
Vragen aan de heer Fischler
Daar de indiener van de vraag afwezig is, vervalt vraag nr. 47.
Vraag nr. 48 van (H-0173/00):
Betreft:Kosten van de uitbreiding voor de landbouw Wat zullen volgens de laatste studies en ramingen de kosten voor de landbouw van de op handen zijnde uitbreiding van de Europese Unie zijn? Waar zal het effect het sterkst zijn?
Ofschoon ik als gekozen afgevaardigde deze vraag heb ondertekend, moet ik bekennen dat die eigenlijk niet door mij gesteld is.
Zoals de commissaris al kon bevroeden, zijn het de landbouwers die deze vraag stellen, de landbouwers van het Europese platteland die zich deze tijd beginnen af te vragen of de uitbreiding ten koste zal gaan van hun inkomen, van de Europese steunmaatregelen voor de landbouw.
De commissaris is hier niet dieper op ingegaan.
Toch weet men bij de diensten van de Commissie, bij de Commissie, en weten een aantal collega-parlementariërs, ja weet iedereen eigenlijk af van het bestaan van studies en ramingen.
De commissaris is soms een meester in het omzeilen en onbeantwoord laten van vragen.
Als de Commissie echter wenst dat de landbouwers haar standpunten ondersteunen, dient zij die ondoorzichtigheid te laten varen en duidelijk te zijn.
Daarom verzoek ik de commissaris, als hij die gegevens en studies - die wel degelijk bestaan - niet ter sprake wil brengen, om tenminste die ongerustheid bij de landbouwers weg te nemen, of te zeggen of de rekening van de uitbreiding zal worden betaald met de inkomens van de landbouwers, en vooral of hij ervoor kan instaan dat de kosten van de uitbreiding de communautaire steunmaatregelen onverlet zullen laten.
Mijnheer de Voorzitter, geachte afgevaardigde, ook u weet mijns inziens dat het inkomen van de boeren niet alleen gevormd wordt door steun, maar vooral uit de markt zelf kt, moet komen.
Daarom gaat de vergelijking die u maakt, mank.
Bovendien gaat het om twee totaal verschillende vraagstukken.
In de door u gestelde, en mij beantwoorde vraag ging het om de kosten van de uitbreiding.
Of echter ten gevolge van de uitbreiding het gemeenschappelijk landbouwbeleid moet worden veranderd is een heel andere kwestie.
Ik kan u vandaag alleen zeggen dat het gemeenschappelijk landbouwbeleid geldt dat in Berlijn voor de komende zeven jaar is afgesproken.
U weet trouwens ook dat in Berlijn een besluit is genomen over financiële perspectieven, dus over de hoeveelheid geld dat kan worden uitgegeven.
U sprak over eventuele studies. Reeds jaren geleden zijn eerste studies gemaakt en die hebben wij aan het Parlement voorgelegd.
Wij maken momenteel nieuwe studies en zodra wij daarvan resultaten hebt, zullen wij die met genoegen aan u voorleggen.
Vraag nr. 49 van (H-0187/00):
Betreft: Communautair initiatief LEADER: 2000-2006 Het communautair initiatief LEADER is opgezet als een proefprogramma dat de Commissie in staat stelt vernieuwingen in te voeren in ontwikkelingsmethodes in gevoelige agrarische gebieden.
De conclusies van de twee eerste programma's leren ons dat het LEADER-programma van land tot land verschillend werd toegepast, naar gelang van de mate waarin de openbare en de particuliere sector bij dit programma waren betrokken.
Kan de Commissie, overwegende dat de gemeentelijke en de overheidsdiensten hun voorstellen voor de periode 2000-2006 voorbereiden, zeggen wat voor Griekenland het bestedingspercentage is geweest van de twee eerste programma's? Hoe succesvol zijn volgens haar de twee vorige LEADER-programma's geweest in het geval van Griekenland?
Vraag nr. 50 van (H-0190/00):
Betreft: Evenwicht tussen de noordelijke en de zuidelijke visserijovereenkomsten De Raad van de visserijministers heeft zich in oktober 1997 beziggehouden met het verstoorde evenwicht tussen de noordelijke en de zuidelijke visserijovereenkomsten, want terwijl de reders die onder de zuidelijke overeenkomsten vissen een steeds grotere eigen bijdrage moeten leveren zijn de overeenkomsten voor de noordelijke reders gratis.
Bovendien stelde de Raad vast dat de noordelijke overeenkomsten niet volledig worden benut, terwijl andere lidstaten interesse hebben om wel van deze visserijmogelijkheden gebruik te maken.
De Raad heeft de Commissie daarom verzocht om te bezien of de overdracht van quota van de ene lidstaat naar de andere mogelijk gemaakt moet worden en te bestuderen hoe de financieringskosten van de overeenkomsten "op billijke niet-discriminerende wijze" verdeeld kunnen worden tussen de Gemeenschap en de reders.
Kan de Commissie mededelen welke studies zij tot dusverre heeft verricht om na te gaan of de overdracht van quota mogelijk is en tot welke conclusies zij is gekomen?
Welke besluiten zijn er genomen om meer evenwicht te brengen in de financieringskosten van de noordelijke en de zuidelijke overeenkomsten?
Hoe beoordeelt de bevoegde Commissaris het verstoorde evenwicht tussen de noordelijke en de zuidelijke overeenkomsten?
Als ik een vraag heb gesteld, dan is dat omdat ik vooraf een reeks beslissingen van de Raad van 1997 heb bestudeerd over bepaalde richtsnoeren voor de visserijovereenkomsten, waaraan de Europese Unie zich volgens mij de afgelopen periode niet heeft gehouden.
Ik wil hierover niet in discussie treden met de commissaris, maar ik zou alleen willen weten of de vloten die op het ogenblik van de visserijovereenkomst met Groenland zijn uitgesloten, bij de volgende hernieuwing van die overeenkomst en op grond van de richtsnoeren van toentertijd de gelegenheid zullen krijgen de quota te gebruiken die niet worden benut of slecht ten dele worden benut. Het is immers algemeen bekend dat de visquota in Groenland niet worden benut of zwaar worden onderbenut.
Daarop heb ik reeds in mijn eerste antwoord gewezen. Het probleem is inderdaad, mevrouw Fraga Estévez, dat de Commissie in principe uw mening deelt.
Niet opgebruikte quota moeten inderdaad overdraagbaar worden. Wij beschikken echter nog niet over de modaliteiten daarvoor, omdat de lidstaten het daar niet over eens kunnen worden.
U noemde hier de Raad.
Wij moeten dit probleem inderdaad daar op zien te lossen.
Ik geloof echter niet dat men een oplossing vindt als men in een nieuwe overeenkomst met Groenland kosten laat betalen voor de vangstquota.
Dat is geen oplossing.
Daar moet een duidelijk onderscheid worden gemaakt: verdeling van niet-gebruikte quota en een mechanisme daarvoor, prima, maar geen invoering van vergunningskosten daar waar voor de quota niets betaald hoeft te worden!
Dat heeft ons inziens niet veel zin.
Mijnheer de Voorzitter, dames en heren, enkele dagen geleden hebben de Franse autoriteiten de Commissie in kennis gesteld van hun voornemen om met behulp van staatsteun de bosbouw te helpen bij het herstel van de door de stormen van afgelopen december aangerichte schade.
In de kennisgeving van de Franse autoriteiten is ook sprake van een maatregel ter vergemakkelijking van het vervoer van hout uit de betrokken regio's.
In de kennisgeving wordt echter nergens gesproken over de bestemming van het hout. Men weet niet of dit naar andere lidstaten of naar derde landen zal worden uitgevoerd.
De Commissie heeft derhalve de Franse autoriteiten om aanvullende informatie gevraagd.
Aangezien de Commissie nog niet in bezit is van die aanvullende informatie, is zij ook niet in staat zich vandaag al definitief uit te spreken over de verenigbaarheid van de betreffende maatregelen met het communautair recht.
Kan de commissaris zijn antwoord verder toelichten?
Het is duidelijk dat de steun formeel al bestaat in de lidstaten.
Het is mij veeleer te doen om de landen buiten de Gemeenschap. Ik kan de vraag ook zo stellen: kunnen wij gezien het volkomen uitzonderlijke karakter van deze storm voor het te exporteren hout een vrijstelling krijgen wat het tonnage, de kosten en de tijd betreft, ja of nee?
Mijn vraag ging uiteraard over de export naar landen buiten de Unie.
Ik zal u precies zeggen hoe de vork in de steel zit: hout is volgens het communautair recht een industriegoed. Exportsteun, zoals die bijvoorbeeld in de landbouw bestaat, kan natuurlijk onder geen beding verleend worden voor export van hout.
Wij kunnen enkel het bestaande communautaire recht toepassen.
In artikel 87 van het bestaande communautair recht staat dat vergoeding kan worden verleend voor schade - let wel: schade - mits deze schade rechtstreeks verband houdt met de ramp.
Dat betekent dat ten eerste sprake moet zijn van schade en ten tweede een rechtstreeks verband moet worden aangetoond.
U moet verder ook nog rekening houden met de volgende overweging: als wij op een dergelijk idee zouden ingaan - waarbij ik aanteken dat door de ramp de houtprijs niet alleen is gedaald voor de Franse bosbouwers, maar voor alle bosbouwers - zou elke lidstaat bij ons kunnen aankloppen en vragen om toestemming voor exportsubsidie.
Dat zou echter overduidelijk een marktverstoring zijn.
Ja, mijnheer de Voorzitter, de Commissie heeft op 24 februari jongstleden de mededelingen van de lidstaten over de aanvragen voor preventieve distillatie ontvangen.
Op dezelfde dag werd het beheerscomité wijn voorgesteld de hoeveelheid voor preventieve distillatie te verhogen van 10 tot 12 miljoen hectoliter.
Het beheerscomité heeft zich met een meerderheid voor dit voorstel uitgesproken.
Aldus is het mogelijk alle in de lidstaten gesloten contracten na te komen.
De enige uitzondering hier is Spanje, waar ten gevolge van het grote aantal aanvragen het acceptatiepercentage, als ik dat zo mag noemen, niet 100% maar 98% is.
Voor Duitsland kon aldus de oorspronkelijke toewijzing van 148.000 hectoliter worden verhoogd.
Dit is de totale hoeveelheid waarvoor in Duitsland contracten zijn gesloten.
De gewijzigde verordening voor preventieve distillatie zal binnenkort worden gepubliceerd en met terugwerkende kracht geldig zijn vanaf 24 februari.
Mijnheer de commissaris, denkt de Commissie, met het oog op de enorme wijnoogst van 140 miljoen hectoliter en met het oog op de in 2000 van kracht wordende nieuwe wijnmarktordening, nog na over de mogelijkheid verplichte distillatie te gebruiken om de markt soelaas te bieden? Dit is immers het laatste jaar waarin daartoe de mogelijkheid bestaat.
Is de Commissie niet van mening dat ook dit een extra instrument kan zijn?
Mijnheer de Voorzitter, geachte afgevaardigde, ten eerste maakt mijns inziens het feit dat wij ook zonder verplichte distillatie op alle aanvragen van Duitsland en op bijna alle aanvragen van de andere lidstaten kunnen ingaan, reeds duidelijk dat het evenwicht op de wijnmarkt in grote mate is hersteld.
Bovendien hebben wij met het hervormd beleid voor de wijnmarkt juist de verplichte distillatie aanzienlijk willen verminderen. Daarom moeten wij niet de indruk wekken dat wij weer rechtsomkeer maken.
Vraag nr. 61 van (H-0156/00):
Betreft:Heropening van de spoorlijn Oloron-Canfranc De Europese Commissie heeft tegenover de Spaanse pers verklaard (op 9 februari, agentschap EFE) dat ze zich bewust is van de noodzaak van een spoorlijn in het hart van de Pyreneeën, en dat de Spaanse regering de heropening van de spoorverbinding Oloron-Canfranc (in de vallei van Aspe) wenst.
Ze bevestigt ook dat ze, als de beide landen tot een vergelijk komen, haar steun zal verlenen voor opname van de lijn in het transeuropees net bij de eerstvolgende herziening van de beleidskeuzen voor het transeuropees net.
Maar moet de Europese Commissie het niet eerst tot haar taak rekenen om de twee landen ertoe aan te sporen om een beleid te voeren dat meer gebruik van de trein als vervoermiddel aanmoedigt, en om tot een akkoord over de heropening van de lijn te komen?
Welke stappen denkt de Europese Commissie vanaf nu te ondernemen om het totstandkomen van zo'n akkoord te bespoedigen?
Op uw vraag over de heropening van de spoorwegverbinding Oloron-Canfranc wil ik antwoorden dat er gekeken dient te worden naar alternatieve wegen voor vervoer over land of zee. Men moet namelijk een middel vinden om de problemen met de filevorming aan beide uiteinden van de Pyreneeën te verminderen, aan zowel de oost- als de westkant.
Aan beide uiteinden van de Pyreneeën zijn de wegen namelijk overbelast omdat ze de enige belangrijke verbindingen over land vormen tussen het Iberisch Schiereiland en de rest van het Europees continent.
De Commissie heeft aangetoond voorstander te zijn van een onderzoek naar een nieuwe spoorwegverbinding door het centrale deel van de Pyreneeën. Zij heeft verscheidene initiatieven in deze regio ondersteund met subsidies voor onderzoek naar de verschillende mogelijkheden.
Zoals de geachte afgevaardigde heel goed weet, hebben Spanje en Frankrijk voorts een verkeersobservatiecentrum gevestigd in de Pyreneeën om te zoeken naar de meest adequate oplossing van het probleem.
De uiteindelijke beslissing in dezen is hoe dan ook aan de lidstaten.
Het is uitgesloten dat wij iets in de Trans-Europese netwerken opnemen dat niet op de steun van de lidstaten kan rekenen.
Intussen kan ik u zeggen dat de Commissie bij de herziening van het Trans-Europese net, die hopelijk nog voor de maand augustus zal zijn voltooid, rekening zal houden met de bevindingen van het verkeersobservatiecentrum in de Pyreneeën.
Dank u wel, mevrouw de commissaris. Ik wilde echter graag weten wat de Commissie nu werkelijk doet om ervoor te zorgen dat de lidstaten een echte spoorverbinding tot stand brengen in de vallei van de Somport.
Op dit ogenblik zijn er werkzaamheden aan de gang voor een wegverbinding.
We mogen ons dus met recht afvragen wat de toekomst in petto heeft.
Ik vrees namelijk dat er een piepklein treintje voor toeristen komt om een handvol milieuactivisten een plezier te doen, en dat het daar verder bij blijft.
Er zijn echter al studies uitgevoerd - onder meer door de GRETAB, om er maar een te noemen - en daaruit is gebleken dat een spoorwegverbinding van de Somport-pas via Pau en Canfranc naar Jaca hetzelfde volume aan vrachtwagens zou kunnen verwerken als de tunnel door de Mont Blanc.
Nu heeft de heer Lamoureux in de Commissie regionaal beleid, vervoer en toerisme een reeks voorstellen ingediend om ervoor te zorgen dat de Europese Unie het spoorwegvervoer absolute voorrang geeft. Wat wij dus eigenlijk hadden willen horen, wat ik eigenlijk had willen horen, is wat u nu in feite gaat doen om de lidstaten ook zover te krijgen.
Mevrouw Isler Béguin, op grond van de gesprekken met en de standpunten van de lidstaten over deze kwesties en de studies die zij ons hebben voorgelegd, trachten wij de lidstaten van een en ander te overtuigen.
Zoals u weet, heeft echter een van deze twee buurlanden ons voor een aantal problemen gesteld wat betreft de spoorwegverbinding Oloron-Canfranc.
Het leidt geen twijfel dat de aanleg van verbindingen door de grote gebergten in de Europese Unie allerlei problemen met zich meebrengt.
In verband hiermee heeft de Commissie in 1999 een onderzoek gesteund voor observatie van goederenstromen over de weg en verkeersstromen in bepaalde kwetsbare gebieden, namelijk in de Pyreneeën en de Alpen, die op dit punt veel problemen gemeen hebben.
Ik wil eveneens opmerken dat wij voornemens zijn om voor het eind van het jaar een mededeling terzake op te stellen - over de Pyreneeën en de Alpen - waarin concrete oplossingen zullen worden voorgesteld.
Niettemin is het zaak dat de lidstaten met die oplossingen instemmen.
Verder kan ik u zeggen dat de conclusies van dit onderzoek zullen meewegen bij de herziening van de beleidskeuzes voor het Trans-Europese netwerk. Via INTERREG II is verder een algemeen onderzoek gefinancierd naar de behoefte aan en de uitvoerbaarheid van een centrale verbinding door de Pyreneeën die zou beantwoorden aan de vereisten van het zware vrachtverkeer.
Zoals ik in een van mijn betogen in het Parlement al eens heb onderstreept, ben ik van mening dat we ons grote inspanningen moeten getroosten om het vrachtverkeer per spoor tot ontwikkeling te brengen.
De huidige behoeften zijn zodanig dat niet kan worden volstaan met een toename van het aantal snelwegen. Er moet onderzoek worden gedaan naar een beter gebruik van de spoorweginfrastructuren, die niet alleen vanuit milieustandpunt een veel aantrekkelijker alternatief zijn maar die ook het voordeel bieden dat een aantal reeds bestaande infrastructuren kan worden benut.
In andere gevallen, zoals in het onderhavige geval, moeten er infrastructuren worden aangelegd. Het spreekt echter vanzelf dat wij bereid zijn om met de lidstaten te praten - en dat doen we ook - om te zien of een project als dit, voor een spoorwegverbinding door het centrale deel van de Pyreneeën, uiteindelijk op de instemming van beide buurlanden zal kunnen rekenen.
Mevrouw de vice-voorzitter van de Commissie, als het waar is dat een van de lidstaten dwarsligt, zou ik graag willen weten welke lidstaat dat is en waarom die dwarsligt.
Nu u er toch over sprak, zou ik willen vragen of u precies kunt aangeven wanneer de mededeling van de Commissie betreffende dat aangekondigde rapport over de Alpen en de Pyreneeën te verwachten valt?
Nu u het mij op de man af vraagt: het land dat tot dusver bezwaren heeft gemaakt, is Frankrijk.
Het is duidelijk dat het voornamelijk de landen van het Iberisch Schiereiland zijn waarvoor dit project van belang is.
De Pyreneeën vormen een barrière en dit treft niet alleen Spanje als grensstaat maar ook het verkeer via de snelweg van en naar Portugal.
In de mededeling over kwetsbare gebieden zal hoofdzakelijk worden ingegaan op de vraag hoe twee elementen met elkaar te combineren te zijn: de milieuvereisten van zowel de Pyreneeën als van de Alpen, en de noodzaak om het verkeer van goederen en personen in goede banen te leiden.
Zoals ik de geachte afgevaardigde al zei, is het onze bedoeling de mededeling voor het eind van het jaar voor te leggen. Hierin zal niet alleen een analyse worden gegeven van de specifieke omstandigheden van deze kwetsbare gebieden, maar ook van de gerichte oplossingen die kunnen worden overwogen op het niveau van infrastructuren, financiering, gebruik en veiligheid.
Ook de veiligheidsaspecten die samenhangen met het gebruik van grote tunnels spelen immers een rol die niet mag worden onderschat.
Vraag nr. 62 van (H-0163/00):
Betreft:Maximaal toegestane alcoholpromillages in het verkeer De Commissie pleit sinds 1988 voor de invoering van communautaire regelgeving betreffende maximaal toegestane alcoholpromillages in het verkeer.
In 1997 verklaarde de Commissie dat het noodzakelijk is de verkeersveiligheid te vergroten en te zorgen voor een verlaging van het aantal verkeersdoden.
Tegenwoordig lopen de maximaal toegestane alcoholpromillages in Europa ver uiteen, van 0,2 promille in Zweden tot 0,8 promille in sommige andere landen.
De ervaringen in Zweden zijn zeer positief. Het blijkt dat de verkeersveiligheid wordt bevorderd door een laag toegestaan alcoholpromillage.
De EU produceert momenteel wetgeving ter bevordering van de mobiliteit en de verkeersveiligheid.
Waarom is de Commissie niet bereid om een voorstel in te dienen betreffende maximaal toegestane alcoholpromillages in het verkeer, ondanks dat dit het aantal doden zou verlagen?
Zoals bekend is een groot deel van de ongelukken die zich op onze wegen voordoen te wijten aan overmatig alcoholgebruik.
Met het oog hierop heeft de Europese Unie haar steun gegeven aan een - ook door de Commissie van belang geachte - beperking van het alcoholpromillage, om ervoor te zorgen dat het juiste promillage niet wordt overschreden.
Naar oordeel van de Commissie dient het promillage over het algemeen rond de 0,5 mg per ml te liggen. In sommige gevallen, zoals bij nog onervaren bestuurders, zou kunnen worden overwogen dat promillage, gedurende een bepaalde periode althans, nog te verlagen.
Niettemin zij erop gewezen dat de Commissie weliswaar dergelijke normen kan opstellen, maar hiervoor alleen een aanbeveling zal uitvaardigen.
Gezien het subsidiariteitsbeginsel achten wij het niet wenselijk dat de Commissie met een richtlijn komt voor het vaststellen van het alcoholpercentage. Het is ons inziens beter de landen een aanbeveling voor te leggen.
Alcohol vormt de op één na grootste bedreiging van de gezondheid, volgens een rapport van een werkgroep op hoog niveau.
Alcohol is ook de hoofdoorzaak van de ongelukken op de Europese wegen, en ook een belangrijke oorzaak van de ernstige ongelukken.
Tot mijn genoegen is de Commissie het er mee eens dat het alcoholpromillage in het bloed van weggebruikers op een laag niveau moet worden gehouden, omdat veiligheid en alcohol niet samengaan.
De ervaring wijst uit dat er in de landen die een laag maximumpromillage hanteren minder doden vallen en minder ernstige ongelukken gebeuren.
Ik zou nog een aanvullende vraag willen stellen aan de commissaris.
Waarom zou het onmogelijk zijn om een richtlijn op dit gebied uit te vaardigen, nu de meeste landen een maximumgrens van 0,5 promille hanteren, en slechts een klein aantal landen een hoger promillage hanteert?
Zoals de geachte afgevaardigde zeer terecht heeft opgemerkt, komen in Europa jaarlijks zo'n 10.000 mensen om het leven in verkeersongelukken waarbij overmatig alcoholgebruik een rol speelt.
De meeste landen hebben het promillage op 0,5 mg vastgesteld.
Een promillage van 0,8 mg wordt alleen maar gehanteerd door Ierland, Luxemburg, Italië en het Verenigd Koninkrijk, terwijl een promillage van minder van 0,5 mg uitsluitend in Zweden van kracht is.
De Commissie zal een mededeling over verkeersveiligheid opstellen en binnenkort aan het Parlement voorleggen. Daarin wordt aanbevolen het maximaal toegestane promillage op 0,5 mg vast te stellen.
Naar onze mening dient nieuwe wetgeving beperkt te blijven tot gevallen waarin deze absoluut noodzakelijk is.
Daar er maar heel weinig landen zijn met een promillage van meer dan 0,5 mg is deze aanbeveling ons inziens toereikend om die lidstaten tot harmonisatie van hun wetgeving te brengen.
Wij gaan ervan uit dat de subsidiariteit en deze aanbeveling voldoende zijn om ervoor te zorgen dat het maximaal toegestane alcoholpromillage in de verschillende lidstaten op of onder de 0,5 mg wordt vastgesteld.
Nu wij spreken over de alcoholpromillages in het bloed, vraag ik mij af of de commissaris in haar aanbeveling ook het bredere vraagstuk van drugs gaat bekijken?
Dit is een belangrijk vraagstuk dat vaak over het hoofd wordt gezien als wij spreken over autorijden
Het probleem is uiteraard dat drugs een toestand teweegbrengen die zonder enige twijfel leidt tot een verminderd reactievermogen van de bestuurder.
Het probleem met drugs is dat hun gebruik in een aantal landen strafrechtelijk wordt vervolgd terwijl dat in andere landen niet het geval is. Gezien die situatie en die verschillen in benadering kunnen wij vooralsnog geen actie ondernemen op dit gebied.
Net zoals de geachte afgevaardigde vind ik deze kwestie echter wel zorgwekkend, en ik ben benieuwd of we binnen de nieuwe beleidsterreinen, in het bijzonder op de nieuwe terreinen van gecommunautariseerde beleidsvormen, vorderingen zullen kunnen maken op dit gebied.
Tenslotte moet ik opmerken dat drugsgebruik moeilijker te controleren valt, daar de methoden voor controle minder sophisticated zijn en minder snel resultaat opleveren dan bij alcoholgebruik het geval is.
Vraag nr. 63 van (H-0164/00):
Betreft:Spoortraject Verona-München Al jaren wordt gesproken over het project voor een nieuwe spoorlijn tussen Verona en München.
Het verkeer langs het traject Verona-München neemt toe, maar de huidige spoorlijn wordt slechts voor een derde van de capaciteit gebruikt.
Om de luchtvervuiling en geluidsoverlast die worden veroorzaakt door de zware vrachtwagens te verminderen, moet de oplossing zijn al het zware transitoverkeer van de weg naar het spoor over te hevelen.
Om dit te bereiken, dient de tol voor het gebruik van de autosnelweg voor het goederenvervoer te worden verhoogd en dient een snelle en goed functionerende spoorlijn beschikbaar te zijn.
Indien deze nieuw wordt aangelegd, moet worden bestudeerd welke oplossing zo min mogelijk gevolgen heeft voor het milieu.
Aangezien deze infrastructuur bedoeld is om honderden jaren mee te gaan, moet de beste oplossing worden gekozen.
De Commissie lijkt voorkeur te hebben voor de basistunnel door de Brenner.
Waarom wil de Commissie niet nogmaals het alternatieve project ATT3 van de ingenieurs Trojer en Kauer bestuderen?
Heeft de Commissie de milieugevolgen van de verschillende projecten voor de spoorwegverbinding tussen Verona en München geanalyseerd?
Is de Commissie in staat een nieuw onderzoek over het vervoer via de Brenner te financieren?
Het project voor een spoorlijn tussen München en Verona waarover de Italiaanse, Oostenrijkse en Duitse regering al in 1994 overeenstemming hebben bereikt, maakt deel uit van het Trans-Europese vervoersnetwerk en voorziet in de aanleg van een hogesnelheidsnet met gecombineerd goederenvervoer.
In principe volgt het tracé voor een groot deel de bestaande gewone lijn.
In het voorstel voor het project ATT 3, waarvan de Commissie goed op de hoogte is, wordt afgeweken van de in de richtlijnen betreffende het Trans-Europese net vastgestelde route.
Ik moet u zeggen dat bij de maatregelen met het oog op de voorbereiding en aanleg steeds is uitgegaan van de overeengekomen lijnen, en als we van dit oorspronkelijke plan zouden afwijken dan zou de ontwikkeling van het project een aanzienlijke vertraging oplopen.
Naast dit voorstel ATT 3 waarnaar de belangstelling van de geachte afgevaardigde uitgaat, heeft de Commissie nog een reeks alternatieve voorstellen ontvangen. Op grond van de technische, economische en milieutechnische evaluaties van de betreffende lidstaten is de Commissie echter van oordeel dat de genoemde optie van een basistunnel, dat wil zeggen de optie die ten uitvoer wordt gelegd, een aantal pluspunten heeft die haar aantrekkelijker maken dan de overige alternatieve routes.
Verder kan ik u zeggen dat een belangrijk deel van de reeds toegekende financiële steun rechtstreeks in verband staat met de milieuaspecten van het project, en dat we het Brenner-project financieel zullen blijven steunen, in het bijzonder het technische ontwerp van het deel dat de basistunnel omvat, waarmee een dezer dagen een begin wordt gemaakt.
Het is overduidelijk dat bij al deze beslissingen de milieugevolgen een sleutelrol spelen als het gaat om de keuze voor een concreet project en de follow-up van de tenuitvoerlegging van dat project. We hebben immers te maken met een van de kwetsbare gebieden die ik zojuist al genoemd heb toen we het over de Pyreneeën hadden.
Mijnheer de Voorzitter, ik verzoek allen in dit verband vooral te bedenken dat een supersnelle trein natuurlijk overal waar hij niet onder de berg doorrijdt, enorm veel lawaaioverlast zal veroorzaken. Ik verzoek verder mevrouw de commissaris met het volgende rekening te houden: waarom is het niet mogelijk met een basistunnel door de Brenner - of met welke tunnel dan ook - een duurzame oplossing te vinden voor het probleem tussen München en Verona?
Men kan namelijk zonder al te veel problemen het zware transitverkeer op het spoor zetten, de berg door, en daarmee het probleem eens en voor altijd de wereld uit te helpen.
Daarvoor is alleen een verbod nodig voor zwaar transitverkeer.
Dan verlicht men het verkeer op de nu overbelaste Brenner-autobaan, omdat dan enkel het niet zware verkeer en het lokale zware verkeer worden toegelaten, en dan kan men ook enkele problemen van sociaal-politieke aard voorkomen die anders geheid zullen optreden.
Om het zware transitoverkeer te verbieden moet je allereerst een alternatieve route hebben voor dat verkeer.
Feit is dat zo'n route op het ogenblik ontbreekt.
Het eerste wat ons derhalve te doen staat, is de betreffende routes op adequate wijze tot ontwikkeling te brengen.
Het lijdt geen twijfel dat deze materie nauw verbonden is met de ontwikkeling van onze samenleving als geheel. Die ontwikkeling mag echter naar mijn idee niet worden ingeperkt.
Dit betekent niet dat wij geen inspanningen doen om ervoor te zorgen dat die ontwikkeling zich op een zo milieuvriendelijk mogelijke wijze voltrekt. Integendeel, wij willen de gevolgen voor het milieu tot een minimum beperken, in het bijzonder in kwetsbare gebieden zoals de Alpen of de Pyreneeën.
Mijnheer de Voorzitter, ik wil mevrouw de commissaris uitdrukkelijk bedanken voor de grote aandacht die zijn tot nu toe heeft besteed aan het vervoer door de Brenner en aan de Brenner-basistunnel. Ik dank haar met name ook voor het feit dat zij herhaaldelijk heeft gehamerd op de noodzaak van milieubescherming.
Ik wil erop wijzen dat het alternatieve ATT3-project - ten aanzien waarvan ik commissaris Kinnock en directeur generaal Coleman van harte wil bedanken - in de afgelopen twee jaar reeds uitgebreid en intensief door de Commissie is onderzocht. Ik heb daar ook een schriftelijke nota van gekregen.
Verder staat in de vraag van de heer Messner het volgende: "In het geval van een nieuwe constructie moet het project met de hoogste geringste milieuverenigbaarheid worden in ogenschouw worden genomen".
Ik begrijp absoluut niet hoe men hier de Commissie kan vragen ervoor te zorgen dat de milieuverenigbaarheid zo gering mogelijk is.
Het gaat hierbij om de bevolking in een gevoelig gebied en die bevolking moeten wij beschermen.
Het is dubbel onbegrijpelijk dat een dergelijk verzoek van de kant van de groenen komt, en daarom wijzen wij dit resoluut van de hand.
Het Brenner-project is een van de 14 projecten voor verbindingswegen in het kader van het Trans-Europees vervoer. De Commissie zal dit project natuurlijk blijven steunen, ofschoon het uiteindelijk de lidstaten zijn die het tot ontwikkeling moeten brengen.
Dank u, mevrouw de commissaris.
Aangezien de tijd voor het vragenuur voor vragen aan de Commissie verstreken is, zullen de vragen nrs. 64 tot en met 114 schriftelijk worden beantwoord.
Het vragenuur voor vragen aan de Commissie is gesloten.
(De vergadering wordt om 19.25 uur onderbroken en om 21.00 uur hervat)
Toekenning van milieukeuren
Aan de orde is de aanbeveling voor de tweede lezing (A5-0054/2000) van de heer Schnellhardt, namens de Commissie milieubeheer, volksgezondheid en consumentenbeleid, betreffende het gemeenschappelijk standpunt, door de Raad vastgesteld met het oog op de aanneming van de verordening van het Europees Parlement en de Raad inzake een herzien communautair systeem voor de toekenning van milieukeuren (C5-0223/1999 - 1996/0312(COD)).
Mijnheer de Voorzitter, zoals u al zei is dit de tweede lezing van de richtlijn betreffende de toekenning van de milieukeur.
Men mag wel zeggen dat de Europese milieukeur een kind is van de interne markt.
Zij is in feite een antwoord op de groeiende grensoverschrijdende goederenstromen en wordt gebruikt om producten en diensten te identificeren die zeer milieuvriendelijk zijn.
Met de milieukeur beoogt men dus enerzijds grensoverschrijdende informatie aan de consumenten te verstrekken, en anderzijds het milieubewustzijn in de industrie en bij de burgers te ontwikkelen.
Dit is vooral bij de dagelijkse inkopen van groot belang.
Mijns inziens behoeft het nut van een Europees keurmerk, dat bij de Europese interne markt past, nauwelijks enig betoog.
Tussen een goed idee en de verwezenlijking ervan ligt echter vaak een lange weg.
Dat geldt ook voor deze milieukeur. Het nadeel van deze keur is momenteel vooral dat zij in de meeste landen vrijwel onbekend is.
Volgens mij hebben slechts heel weinig burgers deze keur ooit onder ogen gekregen. In mijn verslag wordt dan ook de meeste aandacht geschonken aan de totaal ontoereikende voorbereiding van de keur.
Wat zijn de zwakke punten van de huidige verordening inzake de toekenning van milieukeuren, die tot deze onbevredigende situatie hebben geleid?
Mijns inziens wringt de schoen met name in de kostenstructuur van de keur.
Als een bedrijf voor zijn producten de milieukeur wil krijgen, moet het lange en dure testprocedures doorlopen.
Daarom willen wij dat reeds bij de vaststelling van de testcriteria gelet wordt op een zo sterk mogelijke beperking van de kosten. Vanzelfsprekend mag dit niet als een verwatering van de testcriteria worden opgevat.
Naast de kosten voor de testprocedures, leggen ook de rechtstreeks aan het Europees keursysteem te betalen tarieven veel gewicht in de schaal.
Ook op dit punt willen wij kostenvermindering voor het midden- en kleinbedrijf, voor firma's uit ontwikkelingslanden en bedrijven die al aan andere Europese of internationale milieuregelingen meedoen.
Ik noem bijvoorbeeld EMAS en ISO 14001.
In het verslag wordt echter niet alleen kostenvermindering voor bepaalde ondernemingen, maar ook een maximumtarief bepleit.
Hiermee volgen wij het voorbeeld van bijna alle nationale keursystemen, die ook in een kostenplafond voorzien.
Ons doel is dit keursysteem ook interessant te maken voor grote producenten van verbruiksgoederen en grote dienstverleners.
Ik wil benadrukken dat dit geenszins een cadeautje is voor de grote multinationals, zoals sommige critici beweren. Veeleer is het een belangrijke stap om het draagvlak van deze keur eindelijk te vergroten.
Bovendien moeten wij beseffen dat wij zonder een zekere financiële stimulering van de Europese keur geen voet aan de grond krijgen.
Mijns inziens moeten wij deze bijdrage voor onze rekening nemen.
Een ander belangrijk punt in deze tweede lezing betreft de relatie tussen de nationale milieukeur en de Europese keur.
In de eerste lezing hadden wij nog aangedrongen op de geleidelijke afschaffing van de nationale keuren ten gunste van de Europese milieukeur. Wij zijn nu om goede redenen van dit standpunt afgestapt.
In een aantal landen zijn de nationale keuren wijd verspreid en maatschappelijk gewaardeerd.
Dit geldt bijvoorbeeld voor de noordse zwaan in Scandinavië en de blauwe engel in Duitsland.
Mijns inziens zou het onzin zijn en tegen de subsidiariteit indruisen om deze beproefde keuren af te schaffen ten gunste van een nog onbekende Europese keur. Wij moeten de zaak anders aanpakken.
Wij moeten veeleer zorgen voor een goede coördinatie bij de gelijktijdige toepassing van zowel de nationale als de Europese keur.
Daarom is het in het gemeenschappelijk standpunt vermelde werkplan zo belangrijk. Wij hebben dit weliswaar in bepaalde opzichten aangevuld, maar ik denk dat ook dit niet op bezwaren zal stuiten.
De verordening inzake de toekenning van milieukeuren probeert economische en ecologische belangen in evenwicht te houden. Zo wil de ene groep vooral strenge milieuvoorschriften, en legt de andere de klemtoon eerder op de marketingaspecten van de keur.
Beide groepen hebben echter één ding gemeen: zij willen dat deze keur een succes wordt.
Mijns inziens is de verordening zoals wij deze vandaag goedkeuren, een goed compromis tussen de belangen van alle betrokken partijen. Ik ben ervan overtuigd dat de opbouwende voorstellen van het Parlement ook in de Raad in goede aarde zullen vallen en ervoor zullen zorgen dat de Europese milieukeur een groot succes wordt.
Mijnheer de Voorzitter, mevrouw de commissaris, dames en heren, gisteren hoorde ik een spreker hier in het Parlement zeggen dat de mondialisering van de economie geen onontkoombare noodzaak is, maar een uitvloeisel van de kwalijke activiteiten van enkele multinationals.
Aanvankelijk vond ik die opmerking aandoenlijk, maar zij is natuurlijk gevaarlijk en misleidend. Geen enkel onderdeel van het huidig economisch beleid en het milieubeleid in Europa kan losgekoppeld worden van wereldwijde ontwikkelingen.
Dat geldt natuurlijk ook voor de toekenning van een milieukeur in de Europese Unie.
Juist de mislukte WTO-onderhandelingen in Seattle hebben aangetoond hoe moeilijk het voor Europa is bij derde landen begrip te wekken voor zijn geavanceerde sociale normen en milieunormen.
Als wij vandaag overeenstemming kunnen bereiken over de toekenning van een Europese milieukeur, zullen wij ook derde landen een krachtig signaal sturen. Wij weten immers dat deze keur via onze producten ook in derde landen zal verschijnen en daar geïmiteerd zal en kan worden.
De milieukeur zal derde landen een hele reeks belangrijke ideeën omtrent milieubescherming aan de hand doen.
Men kan ervoor zorgen dat bij de vervaardiging van bepaalde productgroepen ongunstige milieugevolgen worden beperkt. Daarom moet men gemeenschappelijke doelstellingen nastreven voor milieuvriendelijk verbruik en zorgen voor verenigbaarheid met de betreffende internationale normen.
De mondialisering van de economie zal het de ontwikkelingslanden ook in de toekomst mogelijk maken in de welvaart van de rijke landen te delen.
Een ding moet echter van meet af aan duidelijk zijn, en dit wordt ook tot uitdrukking gebracht in het onderhavige gemeenschappelijke standpunt: voor alle landen moeten dezelfde regels gelden.
Als in één land de productie-installaties moeten beantwoorden aan de criteria voor de milieukeur, moeten alle installaties waarin dit product wordt vervaardigd daaraan beantwoorden.
Als wij dat bereiken, hebben wij een belangrijke milieugedachte gemondialiseerd.
Mijnheer de Voorzitter, dit voorstel versterkt, verbetert en verscherpt het vrijwillige systeem van milieukeuren dat in de EU sinds 1992 bestaat, maar niet het verhoopte succes heeft gekend.
Uit ervaring met De Zwaan in de noordse landen en De Blauwe Engel in Duitsland weten wij dat dergelijke symbolen een belangrijk en efficiënt instrument zijn om een milieuvriendelijk koopgedrag bij de consument te stimuleren.
Dat is immers wat wij allemaal willen, een milieuvriendelijk koopgedrag dat de producenten en de maatschappij ertoe verplicht meer ecologische en duurzame producten en diensten te leveren.
Ik vind het standpunt van de Raad vrij goed en ik ben tevreden met de amendementen van de commissie en van de heer Schnellhardt.
Ik vind dat sommige punten echter dienen te worden aangescherpt. Dit geldt met name voor de rol van de consumenten- en milieuverenigingen en voor de parallelle handhaving van verschillende milieukeursystemen.
Degenen die vinden dat er maar één milieukeursysteem mag bestaan, begaan volgens mij een grote vergissing.
Ik ben ervan overtuigd dat de EU-bloem veel sneller en gemakkelijker ingang zal vinden in de landen waar reeds een goed milieukeursysteem gehanteerd wordt.
Het gaat erom de consumenten aan te zetten producten met een milieulabel uit te zoeken en te kopen.
Zodra een consument zijn koopgedrag heeft aangepast is het zeer eenvoudig.
De sleutel tot succes wordt in sterke mate bepaald door het standpunt en de geloofwaardigheid van de milieu- en consumentenverenigingen.
Als deze op de juiste manier bij dit project betrokken worden, zal de ontwikkeling nog veel sneller gaan.
Mijnheer de Voorzitter, graag doe ik nog een beroep op het Reglement...
Mijnheer de Voorzitter, het onderhavige voorstel over een herzien communautair systeem voor de toekenning van milieukeuren heeft sinds het oorspronkelijke voorstel van de Commissie een aanzienlijke wijziging ondergaan.
Ook vertoont het voorstel grote verschillen met de tekst die het Parlement in eerste lezing heeft behandeld, maar gelukkig zijn het bijna allemaal verbeteringen.
De GUE/NGL-Fractie vindt dat de Raad vrij veel gehoor heeft gegeven aan haar standpunt in eerste lezing.
Bij de beoordeling van het voorstel waren de volgende principes voor ons doorslaggevend.
Ten eerste mag een gemeenschappelijke milieukeur geen hinderpaal noch vervanging zijn voor de nationale milieukeuren, die het vandaag aanzienlijk beter doen dan de EU-bloem, zowel wat betreft het aantal producten met dit label als de bekendheid ervan bij de consumenten.
Het is daarom zeer belangrijk dat het voorgestelde verbod op nationale milieukeuren geschrapt werd.
Waarom zouden verschillende milieukeuren niet naast elkaar kunnen bestaan?
In Scandinavië, dat vandaag wellicht het best werkende milieukeursysteem kent, bestaan er nu reeds parallelle milieukeuren die vrij goed naast elkaar functioneren en die elkaar aanvullen.
Ten tweede willen wij dat de milieubeweging inspraak krijgt in de toekenning van de milieukeuren en in de bepaling van de toekenningscriteria.
Uit ervaring weten wij dat dit de geloofwaardigheid van de milieukeuren ten goede komt.
Bovendien functioneert dit systeem goed op de plaatsen waar het is ingevoerd.
Wij zijn daarom bijzonder blij dat men de idee van een meer commerciële benadering heeft laten varen.
Ik vind het ook positief dat men besloten heeft af te zien van een gegradeerd teken.
Het is gemakkelijker met een eenvoudige bloem.
Een gegradeerd teken, zoals dat oorspronkelijk voorzien was, zou hoogstwaarschijnlijk meer problemen geven dan informatie.
Wij zijn ook tevreden dat het voorstel tot de dienstensector wordt uitgebreid.
Alles bij elkaar vinden wij dat het gemeenschappelijk standpunt en de ingediende amendementen, inclusief de onze, van dit verslag een zeer goed document maken.
Mijnheer de Voorzitter, toen ik onlangs bij mijn schoonzus op bezoek was, viel mij op dat er een fles met "milieuvriendelijk" afwasmiddel stond.
Toen ik haar daarmee complimenteerde, keek ze mij schuldig aan en bekende ze dat de groene fles eigenlijk gewoon afwasmiddel bevatte. Het alternatieve, groene product was namelijk niet alleen vier keer zo duur, maar ze had er ook vier keer zo veel van nodig en dan nog kreeg ze de borden niet schoon; door de fles met een ander middel te vullen kon ze de afwas sneller en schoner doen en tegelijkertijd indruk maken op haar milieubewuste vrienden.
De moraal van dit verhaal is duidelijk: willen milieuvriendelijke producten met het normale productaanbod kunnen concurreren, dan zullen ze ook vrijwel dezelfde kwaliteit moeten leveren.
Pas dan kunnen deze producten de marktniche waarin ze zich nu bevinden, verruilen voor een plek tussen alle andere producten.
Het milieukeur mag daarom absoluut niet met middelmatige kwaliteit worden geassocieerd.
De Duitse "Blauwe Engel" en de noordse "Zwaan" hebben de trend gezet op het gebied van milieukeuren.
Het afdanken van deze succesvolle regelingen zou hetzelfde zijn als het kind met het badwater weggooien.
Naar mijn idee zijn er op de lange termijn uiteraard wel voordelen verbonden aan de introductie van één Europese milieukeur, maar dat betekent niet dat die milieukeur verplicht moet worden voor landen die al over een milieukeurprogramma beschikken.
Het bedrijfsleven zou van één gemeenschappelijk keurmerk profiteren vanwege de standaardverpakkingen en doordat ze bijvoorbeeld slechts met één inspectie te maken hebben en omdat ze maar één keer registratiekosten hoeven te betalen. Ook de consumenten hebben baat bij een gemeenschappelijke milieukeur omdat ze niet meer in verwarring raken door de overvloed aan verschillende keurmerken.
Het gebruik van de milieukeur breidt zich langzaam maar zeker uit; van houtproducten en wasmiddelen tot computers en huishoudelijk apparaten. Maar de mogelijkheden zijn nog lang niet uitgeput.
Waarom zou er geen registratie mogelijk zijn voor dienstverlenende sectoren zoals het toerisme en de schoonmaakindustrie?
Waarom zouden kleine, gelijksoortige bedrijven niet kunnen samenwerken en zich als groep laten registreren?
Wij beschikken in het Verenigd Koninkrijk over een bloeiende financiële sector die ethisch verantwoorde spaar- en pensioenregelingen aanbiedt, waarbij beleggingen op een "groene" basis plaatsvinden.
Deze bedrijven zouden niet alleen in aanmerking moeten kunnen komen voor een milieukeur, maar zouden hun producten zonder beperkingen op de Europese interne markt voor financiële dienstverlening moeten kunnen verkopen.
Mijnheer de Voorzitter, beste afgevaardigden, eerst dank ik de Commissie milieubeheer, volksgezondheid en consumentenbescherming, en vooral beide rapporteurs, de heren Schnellhardt en Poggiolini, voor hun constructieve bijdrage aan de herziening van de verordening inzake milieukeuren.
Het voorstel inzake een herzien communautair systeem voor de toekenning van milieukeuren beoogt voornamelijk een grotere efficiëntie en grotere openheid van het systeem alsook een verbetering van de gebruikte methodes.
Het systeem moet aantrekkelijker zijn voor de producenten, verkopers en consumenten.
Het voorstel geeft de bevoegde organen voor milieukeuren en de verschillende belangenverenigingen een grotere verantwoordelijkheid bij de vaststelling van ecologische criteria.
De Commissie denkt dat de doelstellingen gehaald kunnen worden dankzij de samenwerking met en de steun van het Europees Parlement en de Raad.
Ik vind dat de verhouding tussen de Europese milieukeur en de nationale milieukeursystemen duidelijker en beter gedefinieerd is dan in het eerste voorstel.
Dit geldt vooral voor de milieuorganen die zich met milieukeuren bezighouden en de verschillende belangengroepen.
Hun medewerking is beslissend voor de goede aanwending en verspreiding van dit vrijwillige instrument.
Dit is een van de weinige Europese instrumenten die een sleutelrol zullen kunnen spelen in het streven naar duurzame consumptie.
De Commissie is van oordeel dat de amendementen van het Parlement de verordening verbeteren.
De Commissie stemt in met de amendementen 1, 4 en 8, waarin gepleit wordt voor een actieve betrokkenheid van de milieu- en consumentenverenigingen. De Commissie is van mening dat hun steun en medewerking van doorslaggevend belang zijn voor een evenwichtig en geloofwaardig milieukeursysteem.
Wij kunnen deze amendementen dan ook aanvaarden.
Met betrekking tot de amendementen 2, 3 en 7 over bepaalde aspecten van samenwerking en coördinatie met nationale milieukeursystemen, is de Commissie overtuigd van het nut van gemeenschappelijke activiteiten, meer in het bijzonder om de Europese milieukeur grotere bekendheid te geven.
Wij kunnen deze amendementen bijgevolg aanvaarden.
In amendement 5 worden vier methodes voorgesteld om de tariefstructuur flexibeler en toegankelijker te maken voor de aanvragers.
De Commissie steunt dit idee.
Ondanks alles is de milieukeur immers een vrijwillig instrument en mogen de kosten niet zo hoog zijn dat degenen die de grootste inspanningen voor het milieu doen door de kosten van de milieukeur worden afgeschrikt.
Amendement 6 gaat over de vermindering van de kosten voor kleine en middelgrote ondernemingen en voor de ontwikkelingslanden, en onderstreept dat deze groot genoeg moet zijn.
Ook dit amendement kan de Commissie steunen.
Samenvattend kan de Commissie dus alle amendementen overnemen.
Mijnheer de Voorzitter, aan het eind van mijn vorige interventie wilde ik een beroep doen op het Reglement.
Ik wijs de Voorzitter en het Bureau op de noodzaak om vóór de stemming van morgen duidelijk te maken dat bepaalde amendementen in dit verslag niet zijn vertaald.
Ze zijn alleen in het Engels beschikbaar, bijvoorbeeld de amendementen 7 en 8.
Dit is onaanvaardbaar.
Om over dit verslag te kunnen stemmen moeten de vertaalde amendementen vóór de stemming tenminste worden voorgelezen.
Dit was mijn eerste punt.
Het tweede gaat bijvoorbeeld over het werkplan voor milieustrategie...
(Spreker wordt door de Voorzitter onderbroken)
Ik dank u voor de opmerking met betrekking tot de amendementen.
Onze diensten zijn er op dit moment mee bezig en ik hoop dat zij morgen op tijd klaar zullen zijn.
Wij moeten het debat nu afsluiten omdat we tijd te kort hebben.
Ik dank de commissaris voor haar bijdrage.
Het debat is gesloten.
De stemming vindt morgen om 12.00 uur plaats.
Verbranding van afval
Aan de orde is de aanbeveling voor de tweede lezing (A5-0056/2000) van de heer Blokland, namens de Commissie milieubeheer, volksgezondheid en consumentenbeleid, inzake het gemeenschappelijk standpunt, door de Raad vastgesteld met het oog op de aanneming van de richtlijn van het Europees Parlement en de Raad betreffende de verbranding van afval. (C5-0274/1999 - 1998/0289(COD)).
Op de rondgedeelde amendementen 36 en 37 staat mijn naam als medeondertekenaar.
Ik ontdekte dit gisteravond en ik wees DGI vanmorgen op deze vergissing.
DGI gaf toe dat de vertaaldienst een fout had gemaakt.
Ik vroeg om een rechtzetting, maar deze werd door DGI geweigerd, zogenaamd wegens tijdgebrek.
Ik vind dit onaanvaardbaar.
Men had meer dan 12 uur de tijd om de betreffende amendementen te corrigeren.
Ik vind het jammer dat ze rondgedeeld worden met een verkeerde vermelding van de auteur.
Het betreft dus de amendementen 36 en 37 die ik niet mede heb ingediend.
Ik ben blij dat u ons hierop opmerkzaam maakt.
Wij zullen ervoor zorgen dat dit morgen verbeterd is.
Mijnheer de Voorzitter, mevrouw de commissaris, allereerst wil ik de collega's bedanken voor de goede samenwerking.
Hierdoor hebben we verschillende amendementen samen kunnen indienen en konden we voor een aantal zaken tot overeenstemming komen.
Ik denk aan het compromis over het toepassingsgebied van de richtlijn.
Daarnaast wil ik de Europese Commissie bedanken voor de informatieverstrekking en technische advisering, hetgeen zeer behulpzaam is geweest.
In een beschaafde maatschappij is het vanzelfsprekend dat afval op een goede milieu-verantwoorde manier wordt verwerkt.
In de Europese Gemeenschap zal dit steeds meer gebeuren door verbranding van afval met energieterugwinning.
Het is evident dat dit proces een goede bewaking van de emissie van gevaarlijke stoffen vereist.
Als bereikt is dat vooral gevaarlijk afval en organisch afval niet meer gestort worden om kwalijke gevolgen voor het milieu tegen te gaan, dient verbranding natuurlijk wel milieuvoordelen op te leveren.
Via het aanscherpen van emissienormen is in de eerste lezing een evenwicht gevonden tussen wat over zo'n vijf á zeven jaar mogelijk is en wat vanuit milieu-oogpunt noodzakelijk is.
De emissiewaarden die nu door de milieucommissie voorgesteld worden, zijn een redelijk compromis.
Hierbij moet wel opgemerkt worden dat in verschillende lidstaten al aan strengere voorwaarden wordt voldaan.
Het stellen van goede milieunormen is belangrijk, maar zegt nog niet alles over de naleving van deze milieunormen.
Bij naleving hoort een adequate controle en daarbij hoort een goede monitoring.
Stelt u zich eens voor dat we nu hele goede normen vastleggen voor de uitstoot van gevaarlijke stoffen, zoals dioxines, maar we zetten aan de andere kant de deur open om onder allerlei verplichtingen voor monitoring uit te komen.
We lopen dan het gevaar dat we per saldo nog niets opgeschoten zijn en de luchtkwaliteit niet verbetert.
Daarnaast moeten we ook voorkomen dat na lange tijd blijkt dat er schadelijke gezondheidseffecten optreden, om de subtiele reden dat de uitstoot van schadelijke stoffen niet gemeten is.
We kunnen het niet verantwoorden als er ziektes optreden, zoals kanker of bloedziektes, die we niet hebben voorkomen, omdat de uitstoot van schadelijke stoffen van afvalverbrandingsinstallaties niet behoefde te worden gemeten.
Terecht heeft onder andere collega Florenz erop gewezen dat duidelijke regels voor metingen zeer belangrijk zijn.
Ik verwacht daarom dat we ons met elkaar sterk zullen maken voor een goede monitoring.
Wat het toepassingsgebied van de richtlijn betreft, merk ik verheugd op dat we door een goede onderlinge samenwerking tot een acceptabele formulering zijn gekomen.
We moeten echter wel beseffen dat we hiermee een behoorlijk eind van de eerste lezing zijn afgedwaald, aangezien destijds alleen onbehandeld hout als acceptabele uitzondering werd beschouwd.
Wat betreft de definitie voor meeverbrandingsinstallatie, is het helaas niet gelukt om vooraf tot overeenstemming te komen.
Na vele discussies met verscheidene collega's en de Europese Commissie is met amendement 43 een eenvoudige oplossing gevonden die mogelijk wel acceptabel is.
Als afval als vervangende grondstof wordt gebruikt, zoals onder andere bij de herwinning van glas, valt het betreffende proces buiten de richtlijn.
Wordt echter slechts een gedeelte van het afval als vervangende grondstof gebruikt, dan valt dit proces binnen de richtlijn.
Wat de terugwinning van energie betreft wil ik erop wijzen dat het Europees Parlement in november vorig jaar een resolutie over integratie van milieu in energiebeleid heeft aangenomen, waarin bijzonder aandacht is gevraagd voor de toepassing en ontwikkeling van de beste methoden voor energieterugwinning.
De milieucommissie beveelt daarom het terugwinnen van energie door middel van warmtekrachtkoppeling ook aan bij de verbranding van afval.
De milieucommissie heeft gevraagd om meting van ammoniak.
Per abuis zijn echter de normen voor ammoniak niet van toepassing voor alle installaties.
Ik heb om reden van consistentie daarom een ammoniak-norm voor cementovens en voor gewone afvalverbrandingsinstallaties voorgesteld.
Wat de continue bemonstering van dioxine betreft, blijkt dat dit zeer goed mogelijk is.
Als gevolg van de dioxinecrisis in België is men daar begonnen met een dergelijke meettechniek.
Gedurende een maand wordt er een cumulatief monster genomen.
Na deze maand wordt dit monster gemeten en geeft de uitkomst een goed beeld van de hoeveelheid dioxine dat in de afgelopen maand is uitgestoten.
Het zal duidelijk zijn dat dit een betere monitoring is dan twee keer per jaar op een willekeurig tijdstip meten.
Volgens experts zijn de kosten niet hoger, aangezien de meting van cumulatieve monsters veel goedkoper is.
De investering voor de apparatuur voor continue bemonstering is dus in enkele jaren terugverdiend.
In eerste lezing is het voorstel van de Commissie met ruime steun aanzienlijk verbeterd.
Toen zijn er verwachtingen gewekt bij de burgers.
Ik wil de collega's met nadruk oproepen om aan deze verwachtingen te beantwoorden.
Een consistente lijn van het Europees Parlement zal goed zijn voor het vertrouwen van de burger, zeker van de burgers die in de buurt van installaties wonen die afval verbranden of meeverbranden.
Mijnheer de Voorzitter, mevrouw de commissaris, wij zijn niet tevreden met deze richtlijn, omdat er twee teksten in worden samengevoegd: de ene betreft de verbranding van gevaarlijk afval en de andere de verbranding van ongevaarlijk afval.
Dat stelt ons voor problemen bij de verschillende fasen van de afvalverbranding: de inzameling, de verwerking en de opslag van afval.
Je kunt je dus afvragen wat het nut van deze samenvoeging is.
Het antwoord is te vinden in het verslag van de heer Blokland, die fel tegenstander is van meeverbranding.
Toch staat de rapporteur tegelijkertijd, en daar zit hem de tegenspraak in, positief tegenover het mengen van gevaarlijk en ongevaarlijk afval.
Wat is dan de winst voor het milieu?
Onze fractie is er niet op uit om de ene soort industrie boven de andere te bevoordelen, omdat ze allebei van groot nut zijn voor het Europese afvalbeheer.
Er moet rekening worden gehouden met de gangbare praktijk van elke lidstaat door het bestaande industriële evenwicht te behouden en te bekijken hoe het milieu beter kan worden beschermd.
Dat is wat in het gemeenschappelijk standpunt wordt voorgesteld.
De nadruk moet liggen op de emissiegrenswaarden voor de schadelijkste stoffen: NOx, dioxines en furanen.
Overigens wordt in het gemeenschappelijk standpunt voor 2007 een grenswaarde voor NOx bij de verbranding van gevaarlijk afval voorgesteld, die momenteel nog niet bestaat.
Voor dioxines en furanen zijn de grenswaarden voor alle afval verplicht gesteld.
Tot nu toe golden ze alleen voor ongevaarlijk afval.
Het is jammer dat het verslag-Blokland onhaalbare oplossingen aandraagt terwijl de lidstaten een aanzienlijk aantal richtlijnen met betrekking tot het afvalbeleid nog niet uitvoeren of slecht uitvoeren.
Je moet niet verder willen springen dan je polsstok lang is.
Wanneer men zich de grote investeringen indenkt die de industrie zal moeten doen, is het absoluut onrealistisch om elke drie jaar de grenswaarden van deze richtlijn te willen herzien.
De industrie heeft behoefte aan rechtszekerheid en redelijke termijnen.
Het probleem waar wij in feite tegenaan lopen, is dat er in Europa geen goede definitie bestaat van wat afval nu eigenlijk is. Daarom is er steeds sprake van verwarring wanneer er teksten over afval moeten worden herzien of zodra er nieuwe voorstellen over moeten worden gedaan.
Het is dus dringend nodig om het afvalbeleid in Europa helemaal te vernieuwen, mevrouw de commissaris.
Mijnheer de Voorzitter, om te beginnen feliciteer ik de heer Blokland met dit verslag.
Wij weten dat de verbranding van afval een zeer moeilijk en technisch gebied is, maar ik vind dat met dit verslag een puik stuk werk geleverd is.
In tegenstelling tot mevrouw Grossetête, ben ik van oordeel dat het gemeenschappelijk standpunt en het verslag-Blokland belangrijk zijn voor het milieu wat betreft de verbranding van ongevaarlijk en gevaarlijk afval.
Ik denk dat we hiermee over een goed instrument beschikken om zowel de door afvalverbranding teweeggebrachte milieuschade als de eruit voorvloeiende gezondheidsrisico's voor mensen te voorkomen en te beperken.
Ook de keuze van de aangewende middelen is goed.
Ik steun in elk geval de eis inzake een echt afvalbeleid dat ook afvalscheiding omvat; een beleid waardoor de verbranding van afval in de algemene communautaire afvalwetgeving wordt ingekaderd en het verbrandingsprobleem de juiste plaats in de afvalhiërarchie krijgt.
Het is ook positief dat nu eindelijk duidelijk wordt bepaald voor welke installaties deze regels gelden en voor welke soorten afval een uitzondering geldt.
De definitie van gemengde verbrandingsinstallaties, waaronder de cementfabrieken - waarvoor in deze zaak sterk gelobbyd is - is een moeilijk probleem. Ik kan het desbetreffende amendement 43 steunen, omdat het een goede verduidelijking is van het gemeenschappelijk standpunt.
Dan is er het cruciale punt van de vaststelling van emissiegrenswaarden voor lucht en water, zowel wat de zware metalen als wat stof, ammoniak, dioxine, zwaveldioxide en andere gevaarlijke stoffen betreft.
Ik vind de voorgestelde niveaus aanvaardbaar, en er is een goed evenwicht gevonden tussen de eenvoudige verbrandingsinstallaties en de gemengde installaties.
Ik hoop dat dit evenwicht ook tijdens de stemming van morgen in de plenaire vergadering standhoudt.
Alweer in tegenstelling tot mevrouw Grossetête ben ik van oordeel dat de voorgestelde emissiegrenswaarden realistisch en technisch haalbaar zijn.
In feite worden ze reeds door een aantal lidstaten gehandhaafd.
De bestaande installaties krijgen zelfs een zeer lange periode om zich aan de nieuwe normen aan te passen.
Ik hoop dat we bij de stemming van morgen onze bijdrage zullen kunnen leveren aan de oplossing van de milieu- en gezondheidsproblemen die door de verbranding van afval ontstaan, opdat de onmetelijk grote hoeveelheden afval die wij elke dag voortbrengen, niet meer schade aan het milieu toebrengen en niet meer problemen voor de gezondheid van de mensen opleveren dan hoogst noodzakelijk is.
Mijnheer de Voorzitter, de heer Blokland heeft bergen werk verzet.
Dit onderwerp is meer dan ingewikkeld.
Bovendien waren de lobbyisten bijzonder actief.
Ik had nooit gedacht dat zoveel mensen zich met het afval in Europa wilden bemoeien.
Je zou haast denken dat we het over goud hebben in plaats van over afval.
Het is misschien een goed teken dat zoveel financiële middelen en zoveel menselijke kennis en kracht voor de ontwikkeling van een herwinningsindustrie worden ingezet.
Het lijdt geen twijfel dat de EU een duurzaam systeem voor de bescherming van lucht, bodem en water moet opbouwen.
Dit is een gemeenschappelijke verbintenis en een gezamenlijke verantwoordelijkheid.
Het is zonder meer iets dat op het niveau van de Unie geregeld moet worden.
De vraag is echter of de Unie het juiste niveau is voor zo gedetailleerde technische beschrijvingen als in deze richtlijn.
Zou het niet beter zijn de toegestane emissiewaarden voor verschillende stoffen vast te stellen, te bepalen welke meetsystemen er gebruikt moeten worden en hoe de metingen moeten worden uitgevoerd, maar daarna het subsidiariteitsbeginsel toe te passen?
Er is immers een enorm verschil tussen de afvalbehandeling en de gezamenlijke verbranding van afval met grote hoeveelheden biomassa zoals die in Noord-Scandinavië plaatsvindt, waar het afval bovendien over grote afstanden moet worden vervoerd, en Centraal-Europa, waar afval vooral verbrand wordt om de boel schoon te houden en niet zozeer om warmte te genereren.
Bij een andere gelegenheid zou ik graag de mogelijkheden voor kaderwetgeving op dit gebied bespreken.
Voorzitter, afvalstoffen raak je niet kwijt door ze in zee te storten of de ruimte in te schieten en ook niet door ze zomaar te verbranden.
Ze komen altijd terug en vaak in een nog schadelijker vorm.
Verbranden kan bijdragen tot ziektes, luchtvervuiling, klimaatverandering en stijging van de zeespiegel.
Op dit moment wordt veel afval verbrand, maar inderdaad niet voor bedoelde dure installaties met rookgasreiniging.
Die installaties worden niet verder gemoderniseerd.
Ze worden zelfs gesloten als het goedkoper blijkt om afval mee te verbranden bij de cementindustrie en in elektriciteitscentrales.
Daarom is het belangrijk dat verbranding overal even duur is en overal aan dezelfde hoge milieu-eisen voldoet.
Over veel zaken hebben links en rechts in en buiten dit Parlement terechte en begrijpelijke meningsverschillen want zij vertegenwoordigen botsende belangen en visies van groepen in onze samenleving.
Bij dit onderwerp zou het anders moeten zijn.
Iedereen, arm of rijk, moet kunnen ademen, gezond blijven en droge voeten houden.
Alleen een roekeloos kortetermijndenken en de jacht op snelle winsten kan verklaren dat er toch nog pogingen worden gedaan om deze richtlijn af te zwakken.
Zulke amendementen reduceren de richtlijn tot spelregels voor gifmengers en zondvloedveroorzakers.
De fractie van verenigd links ondersteunt daarom de voorstellen van de heer Blokland en hoopt op het intrekken of de verwerping van destructieve amendementen.
Mijnheer de Voorzitter, mevrouw de commissaris, dames en heren, ik wil allereerst de rapporteur bedanken voor zijn werk.
De onderhavige aanbeveling voor de tweede lezing is een zeer belangrijk stuk wetgeving; niet alleen voor het milieu, maar ook voor de economie in de Europese Unie.
Dat blijkt ook duidelijk uit de vele brieven die wij niet alleen van milieuorganisaties, maar ook uit het bedrijfsleven ontvangen. Met name van de cementindustrie natuurlijk, maar ook uit talrijke andere sectoren, zoals de houtverwerkende industrie, de papierindustrie, de metaalverwerkende industrie, enzovoort.
Wij moeten zowel aan de argumenten van de milieuorganisaties als aan de argumenten van het bedrijfsleven belang hechten. Het bedrijfsleven denkt immers niet alleen in economische termen, maar wel degelijk ook in milieutermen.
Dat moeten wij serieus nemen.
Ondanks de goede bedoelingen ten aanzien van het milieu zullen per saldo niet alle amendementen ook tot een verbetering van de huidige situatie leiden.
Dat blijkt duidelijk uit een aantal in de commissie ingediende amendementen met betrekking tot medeverbranding, die nu ook aan de plenaire vergadering worden voorgelegd.
Beperking van medeverbranding betekent niet per se dat onze milieudoelstellingen worden bereikt.
Wij willen immers vooral ook het gebruik van fossiele brandstoffen verminderen.
Als we nu niet goed van start gaan, zullen we onze milieudoelstellingen niet bereiken.
Daarom verwerpt mijn fractie de amendementen die de heer Blokland, de groenen en anderen opnieuw hebben ingediend.
Ik denk echter dat er in de commissie wel enkele amendementen zijn goedgekeurd waardoor het gemeenschappelijk standpunt wordt verbeterd en die wij met een gerust geweten kunnen aannemen.
Ik heb in de Commissie milieu, volksgezondheid en consumentenbeleid bijvoorbeeld een amendement ingediend met betrekking tot NOx bij de medeverbranding. De daarin vermelde waarden zijn, tenminste voor nieuwe installaties, ambitieuzer dan wat de Raad voorstelt.
Ik denk dat die waarden realistisch zijn, en dat zegt - zij het besmuikt - ook de industrie. Daarom moeten wij hier echt wat meer in het offensief gaan.
Volgens mij zijn we op het juiste pad als wij veel van hetgeen in de commissie werd goedgekeurd aannemen, maar wij mogen in geen geval verder gaan.
Mijnheer de Voorzitter, ik ben het helemaal eens met de slotopmerkingen van de heer Bowe.
Het gemeenschappelijk standpunt bevat strenge grenswaarden voor de emissies van afvalverbrandingsinstallaties. Desondanks weet ik dat mensen in mijn land altijd tegen de komst van dergelijke installaties protesteren omdat zij geen vertrouwen hebben in de toezeggingen van de exploitanten, en ik begrijp dat wel.
Omdat wij naar de hoogst mogelijke normen streven, zal ik met veel van mijn collega's de meeste amendementen van de heer Blokland steunen.
Ik heb er ook geen moeite mee dat als ze technisch moeilijk haalbaar zijn, want het Verenigd Koninkrijk is beschamend genoeg het land met de minste recycling van huishoudelijk afval in Europa. Er is dus nog veel ruimte voor verbetering.
In ons land geloven veel mensen dat om het even welke regering de bouw van verbrandingsinstallaties zal bevorderen in plaats van alternatieve methodes te stimuleren.
De gedachte daarachter is: gooi maar in de oven, dan zijn we ervan af; opgeruimd staat netjes. Ik vind dat een verkeerde benadering.
Wij moeten ons concentreren op het beperken van afval en het recyclen van het afval dat overblijft. Verbrandingsinstallaties mogen pas in laatste instantie gebruikt worden.
Mijnheer de Voorzitter, ook ik wil de heer Blokland, evenals de opstellers van de andere amendementen, graag bedanken voor dit verslag waarin getracht wordt het voorstel van de Commissie te verbeteren.
Er is echter al opgemerkt dat verbranding als laatste redmiddel moet worden beschouwd en dat we met name moeten streven naar beperking, hergebruik en recycling van afval.
Ik vraag me alleen af hoe het zit met de opmerking van de heer Bowe over de noodzaak tot beperking, recycling en hergebruik van afval.
Zal hij dat standpunt handhaven wanneer de verpakkingsrichtlijn aan de orde komt?
Het zal interessant zijn om te zien of hij zich dan ook aan zijn principes houdt.
Zoals mevrouw Evans al zei, stimuleert het gebruik van afvalverbrandingsinstallaties alleen maar de behoefte aan meer afval.
Het is niet rendabel om afvalverbrandingsinstallaties te exploiteren als er niet voldoende afval is om te verbranden.
Wij moeten ook in ons achterhoofd houden dat afval niet verdwijnt.
Het wordt omgezet in dioxinen en ook in giftige as, en wat moet je daarmee?
In Ierland hebben sommige exploitanten voorgesteld om die stoffen in bouwmaterialen te verwerken.
Wat zal dat op de lange termijn voor gevolgen hebben?
Het afvalbeheer in Ierland is schandalig slecht, ongeacht de uitspraken van mijn collega, de heer Hyland.
Wat het storten van afval betreft, behoren we in Europa tot de top.
Nu lijkt het erop dat de regering het storten van afval wil gaan vervangen door het verbranden van afval, en dat wordt dan als de groene optie gepresenteerd.
De regering roept: "Wij zetten afval om in energie - is dat niet geweldig?", terwijl ze in feite probeert de burgers om de tuin te leiden door net te doen alsof afvalverbranding vanuit milieuoogpunt verantwoord is.
In Ierland is onlangs een belangrijk vonnis gewezen waarin de bouw van een verbrandingsinstallatie in een landbouwgebied werd verboden.
Wij moeten duidelijke prioriteiten stellen en in de eerste plaats onze aandacht richten op afvalbeheer.
Een regering die afvalverbranding als alternatief voor het storten van afval presenteert, slaat de plank volledig mis.
We moeten eerst onderzoeken waardoor afval eigenlijk onstaat.
Mijnheer de Voorzitter, in de amendementen van de Commissie milieubeheer, volksgezondheid en consumentenbeleid wordt in het algemeen de nadruk gelegd op een hoog niveau van milieubescherming en daarom zijn veel van deze amendementen acceptabel.
De verschillende landen kennen echter een verschillende infrastructuur voor de verwerking en verbranding van afval en daardoor zijn dezelfde bepalingen in feite niet voor iedereen gelijk.
In Finland en in sommige andere landen is de scheiding van afval aan de bron ver doorgevoerd.
Wij verbranden op deze manier geen ongesorteerd afval zoals in sommige andere landen gebeurt.
Het verbranden van ongesorteerd afval is slecht milieubeleid.
Het is mogelijk gescheiden afval op doeltreffende wijze te verbranden in de vorm van zogeheten meeverbranding met andere brandstoffen.
In de amendementen van de milieucommissie worden afvalverbranding en meeverbranding onterecht samengevoegd.
Door indirecte economische invloeden kan dat het niveau van milieubescherming omlaag halen in de landen die afval scheiden, en daarom mogen de amendementen 14, 17, 18 en 27 niet worden aangenomen.
Tenslotte merk ik op dat de lobby van de cementindustrie niet in een betere concurrentiepositie mag worden geplaatst dan de installaties die zich specifiek met probleemafval bezighouden.
Mijnheer de Voorzitter, ik zit op één lijn met mevrouw Grossetête en mevrouw Paulsen en ook - en dat is voor ons allebei heel verontrustend - met de heer Bowe.
Ik wil echter een specifiek punt aan de orde stellen in verband met de alarmklok die de afgelopen dagen door de agrarische sector in het Verenigd Koninkrijk werd geluid.
Een aantal Britse leden van het Europees Parlement zijn benaderd door belangengroepen van landbouwers, omdat deze bang zijn dat de verbrandingsrichtlijn ook van toepassing zal zijn op alle verbrandingsinstallaties op boerenbedrijven.
Het gaat naar verluid om een paar duizend installaties. Indien aan alle eisen in de richtlijn voldaan moet worden, zouden de extra kosten voor het exploiteren van een verbrandingsinstallatie naar schatting GBP 200.000 per installatie bedragen.
Doorgaans verwerken dergelijke installaties dierlijk afval uit de landbouwsector en lege pesticidencontainers. De capaciteit van de installaties bedraagt minder dan 50 kg per uur.
Beide processen zijn de milieuvriendelijkste mogelijkheid om dit afval te verwerken en worden geaccepteerd door de milieu-inspecteurs in het Verenigd Koninkrijk.
Dit soort afvalverwerking wordt krachtens artikel 2.2 niet uitgesloten van de werkingssfeer van de richtlijn. Indien de verbrandingsinstallaties na de inwerkingtreding van de richtlijn gesloten moeten worden, betekent dat voor de boeren in het Verenigd Koninkrijk een enorme kostenpost en ontstaan er grote problemen bij de verwerking van dierlijk afval.
Ik hoop dat de commissaris de volgende vragen kan beantwoorden wanneer zij naar Parlement komt: was de Europese Commissie - gezien het feit dat er geen voorstel ligt om een uitzondering te maken voor deze verbrandingsinstallaties op boerenbedrijven - eerder niet op de hoogte van dit probleem?
Hebben Britse ministers hier geen bezwaar tegen gemaakt bij de Commissie?
Kan de commissaris aangeven wanneer zich een gelegenheid zou voordoen om deze uitzonderingen in de richtlijn op te nemen, mits het Parlement hier uiteraard mee kan instemmen? Is de Commissie van mening dat een uitzondering voor de verbranding van dierlijke afval en lege pesticidencontainers op agrarische bedrijven eigenlijk wel haalbaar is?
Ik heb de commissaris reeds van deze vragen op de hoogte gesteld.
Mijnheer de Voorzitter, de verwerking van afval en het hele afvalbeleid vormen een steeds belangrijker onderdeel van het Europees milieubeleid.
Om verstandig en goed te kunnen handelen, mogen wij niet vergeten waarover hier al is gesproken, namelijk afvalhiërarchie: het voorkomen van afval, recycling, verbranding voor het opwekken van energie en de definitieve verwerking.
Het voorstel van de Commissie strookt niet op alle punten met deze gedachte. In het voorstel gaat men er eerder van uit dat alles verbrand mag en kan worden.
De Commissie milieubeheer, volksgezondheid en milieubeleid diende in tweede lezing de nodige amendementen op het gemeenschappelijk standpunt in die afvalhiërarchie bevorderen, en ik hoop dat deze bij de stemming van morgen ook worden aangenomen.
Ik hoop tevens op steun voor het voorstel om het gemakkelijker te maken, afval van de papier- en cellulose-industrie op de plaats van productie te verbranden. Dit voorstel heeft ook in de commissie ruime steun gekregen.
Het afval is een belangrijke energiebron, niet alleen voor de fabriek zelf, maar ook voor de omliggende woonhuizen.
Aangezien afvalhiërarchie in de verschillende lidstaten op zeer verschillende wijze in de praktijk wordt gebracht en er in verscheidene landen in dezelfde verbrandingsoven zowel gevaarlijk als ongevaarlijk afval wordt verbrand, zijn er vrij strikte regels nodig.
In de landen waar het recyclen van afval echter redelijk goed is geregeld en waar men weet wat waar wordt verbrand, zoals in Finland, verbeteren striktere metingsverplichtingen de toestand van het milieu niet. Ze kunnen deze juist verslechteren, omdat het verbranden van afval in kleine verbrandingsinstallaties wordt tegengehouden en het aantal transporten zal toenemen.
Voor een afname van luchtvervuiling is het echter noodzakelijk dat er slechts uitzonderingen op de strenge normen worden gemaakt als de afvalverbrander werkelijk aan kan tonen dat er niet meer schadelijke stoffen in de lucht komen dan de voorwaarden toelaten.
Mijnheer de Voorzitter, de bedoeling van de richtlijn betreffende de verbranding van afval is goed, maar bij de voorbereiding is men naar maar mening te gedetailleerd te werk gegaan.
Mijn zorg heeft vooral betrekking op de zogeheten meeverbranding van afval.
Gescheiden stedelijk afval en onder andere vezelachtig plantaardig afval dat bij de productie in de bosbouw ontstaat, vormen als aanvulling van andere brandstoffen een goede brandstof voor veel warmtekrachtcentrales.
In de ontwerprichtlijn worden echter voortdurende, dure, gedeeltelijk onmogelijke en voor het milieu onnodige metingen geëist voor centrales die ongevaarlijke meeverbranding toepassen.
Het eindresultaat is in strijd met de oorspronkelijke doelstellingen: ongevaarlijk gescheiden afval dat een geschikte brandstof voor warmtekrachtcentrales is, moet naar de vuilstortplaats worden gebracht waardoor de uitstoot van methaan toeneemt, of het moet honderden kilometers naar grote verbrandingsinstallaties worden vervoerd waardoor het milieu wordt vervuild.
Het verslag bevat veel problematische amendementen.
Deze zaak moet naar mijn mening naar de commissie worden terugverwezen of men moet zich in grote lijnen houden aan het gemeenschappelijk standpunt van de Raad.
Mijnheer de Voorzitter, waarde collega's, het is een goede zaak dat men grenswaarden en concrete controleprocedures probeert vast te stellen voor de emissie van vervuilende stoffen bij afvalverbranding.
Het is inderdaad ontoelaatbaar dat de vervuiling via de lucht in het water en de bodem terechtkomt.
Met de richtlijn worden enkele stappen in de goede richting gedaan.
Desalniettemin blijven de aan verbranding inherente problemen overeind. Bij het verbrandingsproces zelf komen nieuwe giftige stoffen vrij, waaronder dioxinen.
Dit geldt met name voor huisvuil: vóór verbranding zijn de daarin voorkomende hoeveelheden giftige stoffen verwaarloosbaar.
Als men bij het afvalbeheer de gevaarlijke en ongevaarlijke afvalstoffen over een kam scheert, vergroot men de problemen.
Bovendien zijn de installatie- en bedrijfskosten van verbrandingsinstallaties veel hoger dan die van bedrijven die afval eerst op mechanische wijze recycleren en dan storten.
Kortom, met het onderhavig wetsvoorstel worden de problemen die inherent zijn aan verbranding als methode van afvalbeheer niet opgelost.
Mijnheer de Voorzitter, ik bedank de heer Blokland voor zijn verslag, hij heeft een zeer moeilijke taak gehad.
Het opstellen van een milieuwetgeving voor heel Europa is veeleisend, aangezien de omstandigheden in de lidstaten enorm van elkaar verschillen.
Ik kom zelf uit een land waar men al eerder heeft gekozen voor een beleid dat verbazingwekkend veel lijkt op de Europese afvalstrategie.
Zoals u vanavond heeft gehoord, heeft Finland deze echter al volledig in praktijk gebracht.
Het is daarom spijtig te horen dat dezelfde mechanismen die nodig zijn om de landen die hun afvalzaken minder goed hebben geregeld de goede kant op te sturen, de verder gevorderde landen dwingen om stappen terug te doen.
Dit zou zo niet mogen zijn.
Collega Paulsen had gelijk: juist hierbij zouden wij het subsidiariteitsbeginsel moeten toepassen.
Als aan het gebruik van afvalbrandstof zonder logische reden veel strengere emissie-eisen worden gesteld dan aan andere brandstoffen, zal men brandstoffen die als afval worden beschouwd niet meer gebruiken.
Er is dan geen alternatief gebruik voor de te verbranden afvalstoffen en ze komen op vuilstortplaatsen terecht.
Dat vergroot de vorming van methaan, dat ontstaat door het bederven van organisch afval en het broeikaseffect versterkt.
Dit geldt vooral voor het verbranden van onschadelijk plantaardig afval dat bij de productie van papier en cellulose ontstaat.
Het is dan ook van belang dat het Parlement op dit punt de ontwerprichtlijn in overeenstemming brengt met amendement 4 van de commissie.
De Commissie milieubeheer, volksgezondheid en consumentenbeleid heeft enkele voorstellen goedgekeurd die, als ze worden uitgevoerd, ecologisch verantwoorde meeverbranding zullen bemoeilijken.
Men eist onder andere dat de emissiegrenswaarde van de eigenlijke brandstof - dus niet het afval - bij meeverbranding gelijk is aan de grenswaarde bij afvalverbranding, hoewel volgens de Europese regelgeving bij het gebruik van dezelfde brandstof in thermische centrales hogere grenswaarden gelden.
Een tweede voorbeeld is de eis van voortdurende metingen van ammoniak in rookgassen.
Dat verhoogt de metingskosten aanzienlijk, zonder dat er sprake is van enig milieuvoordeel, want de metingsverplichting geldt niet alleen voor installaties die over het algemeen ammoniak uitstoten.
Investeringen die geen meerwaarde voor het milieu met zich meebrengen doen afbreuk aan de investeringen die het milieu wel ten goede komen.
Mijnheer de Voorzitter, mijnheer de rapporteur, geachte collega's, afvalbeheer is een ingewikkelde materie.
Dat hebben we tijdens de debatten kunnen zien en er bestaat een intensieve lobby.
Het valt toe te juichen dat de Europese Unie bij deze ingrijpende milieu- en gezondheidsproblematiek voor een alomvattende aanpak kiest.
Toch heb ik het altijd erg zorgwekkend gevonden om gevaarlijk en ongevaarlijk afval binnen een en dezelfde wetgeving te laten vallen en daar heb ik mij bij de eerste lezing al over uitgesproken.
Een meerderheid heeft gestemd voor meeverbranding.
Ik vind dat er momenteel tegen een vermindering van emissiewaarden voor gevaarlijk afval gestreden moet worden.
In feite zal de hoeveelheid te verbranden afval aanzienlijk stijgen.
In 1990 werd er gesproken van 31 miljoen ton, dit jaar zouden we de 60 miljoen ton bereiken en we weten allemaal dat afvalverbranding uitstoot van bijzonder gevaarlijke stoffen in de lucht en in de bodem met zich meebrengt.
Het debat spitste zich toe op meeverbranding.
Ik vind de op maximaal 40% vastgestelde norm veel te hoog, maar ik wil vooral even benadrukken dat het onderbrengen van gevaarlijk afval bij meeverbranding het gevaar meebrengt dat we de productie van zulk afval maar voor lief gaan nemen, en de kans is levensgroot aanwezig dat we in de toekomst te horen krijgen dat de voor de bouw van meeverbrandingsinstallaties gedane investeringen moeten worden terugverdiend.
Daardoor zal het aantal transporten van gevaarlijke stoffen verveelvoudigen, met alle risico's van dien.
Ik rond af met de vaststelling dat overtredingen natuurlijk bestraft moeten worden, en dat overheden die hun verbrandingsinstallaties voor huishoudelijk afval aan de normen aanpassen wellicht ook moeten worden geholpen. We moeten echter blijven benadrukken dat onze prioriteit is dat dergelijk afval zoveel mogelijk wordt voorkomen en gerecycleerd.
Mijnheer de Voorzitter, dames en heren, wij weten allemaal dat het actueel en zinvol is afval milieubewust weg te werken en het met behulp van de allernieuwste technologie voor energieproductie te gebruiken.
De richtlijn voor de afvalverbranding zet belangrijke bakens voor de invoering van bindende normen in heel de Europese Unie, die in enkele lidstaten reeds jarenlang bestaan.
Dat is belangrijk en noodzakelijk.
Met deze richtlijn wil men emissiewaarden vaststellen die een onschadelijke en milieuvriendelijke verbranding van gevaarlijk en ongevaarlijk afval in verbrandings- en medeverbrandingsinstallaties kunnen garanderen, en risico's voor de menselijke gezondheid kunnen voorkomen.
Mensen zijn daar tegenwoordig gevoelig voor: ze zijn bang voor te veel schadelijke stoffen in de lucht en voor de ziekten die daardoor kunnen ontstaan. Daarom moet de politiek ook duidelijke randvoorwaarden vaststellen om de risico's te beperken.
Toch moet ik zeggen dat de heer Blokland met enkele van zijn amendementen op de richtlijn, waarin hij strenge regelingen en voorwaarden voorstelt, het doel ver voorbij schiet.
In amendement 11 worden bijvoorbeeld de bedrijfsvoorwaarden genoemd voor verbrandingsinstallaties. Die zijn niet nuttig, noch praktisch uitvoerbaar; zij zijn zelfs overbodig.
Uit de wetenschap en de praktijk is immers allang geleden gebleken dat een dergelijke maatregel hoge emissies van chloorwaterstoffen en dioxinen niet tegengaat.
Amendement 11 zou verder eveneens betekenen dat veel halogeenhoudende stoffen zoals PVC, dat veelvuldig in gemengd stadsafval voorkomt, van verbranding in afvalverbrandingsinstallaties uitgesloten zouden zijn.
Verder moeten wij oppassen dat door de richtlijn geen beschermde markten ontstaan.
Industrieën die in hun productieproces medeverbrandingsinstallaties gebruiken, proberen al ettelijk jaren - met succes - om bij de verbranding hoge normen op het gebied van schone lucht te halen.
Veel bedrijven zijn ook aangewezen op het gebruik van afval om hun concurrentiekracht en arbeidsplaatsen te behouden.
Er is reeds voor miljoenen geïnvesteerd in maatregelen voor de vermindering van het energiegebruik.
Mijns inziens moeten wij met deze inspanningen rekening houden...
(Spreekster wordt door de Voorzitter onderbroken)
Mijnheer de Voorzitter, ik wil graag twee korte opmerkingen maken die van belang kunnen zijn als deze kwestie via de bemiddelingsprocedure opgelost moet worden, iets wat ik overigens wel verwacht.
De eerste betreft het effect van deze richtlijn op de gespecialiseerde verbrandingsbedrijven voor giftig afval.
Voor de installaties van deze bedrijven gelden hogere normen dan voor de medeverbrandingsinstallaties.
Ik ben bang dat de medeverbrandingsinstallaties de voorkeur krijgen voor de verwerking van afval met een hoge calorische waarde. Hierdoor nemen de kosten voor de in giftig afval gespecialiseerde bedrijven danig toe, omdat ze in veel gevallen extra brandstof zullen moeten inkopen om de hoge temperaturen te kunnen realiseren die noodzakelijk zijn voor het vernietigen van stoffen zoals dioxine.
Wij kunnen niet zonder die gespecialiseerde verbrandingsbedrijven. In het Verenigd Koninkrijk hebben we er op dit moment maar drie.
Als dat aantal afneemt, zou dat kunnen betekenen dat we gevaarlijk afval over grote afstanden moeten gaan vervoeren.
Dat is uit politieke en praktische milieuoverwegingen onaanvaardbaar. Bovendien zouden de kosten voor het verbranden van dit giftige afval hierdoor toenemen.
Met mijn tweede opmerking wil ik het argument van de dr. Jackson nog eens benadrukken.
Ik ben afkomstig uit de regio met de hoogste concentratie varkens in het Verenigd Koninkrijk.
Oorspronkelijk werden dode varkens op de boerderij begraven, maar met de huidige, grote aantallen varkens is dat geen praktische oplossing. Veel boerenbedrijven hebben daarom een eigen, kleine verbrandingsinstallatie met een capaciteit van minder dan 50 kilo per uur.
Als deze installaties niet meer gebruikt mogen worden, zullen dode varkens misschien weer moeten worden begraven.
Ik denk dat deze verwarring het gevolg is van een misverstand tussen de ministeries van Landbouw en Milieu in het Verenigd Koninkrijk. Zij gingen er vanuit dat er slechts zestig van dergelijke verbrandingsinstallaties waren terwijl het er in feite een paar duizend zijn.
De situatie die nu is ontstaan, kan ook tot problemen leiden voor jachthondenkennels waar dood vee en slachtafval als voer worden gebruikt, en - vreemd genoeg - ook voor huisdierencrematoria. Ik heb echter begrepen dat de richtlijn niet van toepassing is op crematoria voor mensen, omdat overleden mensen niet als afval worden beschouwd.
Ik zou willen vragen om in de bemiddelingsprocedure een uitzondering te maken voor deze boerenbedrijven, die in een schoon milieu hebben geïnvesteerd door verbrandingsinstallaties in gebruik te nemen. Als zij die niet meer mogen gebruiken, worden ze op bovenmatige kosten gejaagd.
Ik begreep uit de vertaling dat artikel 2.2 van deze richtlijn niet van toepassing is op de verbranding van dode dieren.
Als ik artikel 2.2 bekijk, wordt die uitsluiting daar echter niet genoemd.
Er is sprake van groente- en fruitafval, maar daar vallen dode dieren niet onder.
Ik hoop dat commissaris mij hierover meer duidelijkheid kan verschaffen.
Besmet dierlijk afval valt niet onder de werkingssfeer van deze richtlijn zoals weergegeven in het gemeenschappelijk standpunt, omdat dergelijk afval onder richtlijn 90/667 valt.
Door aanneming van amendement 4 met betrekking tot artikel 2.2 krijgt de Commissie misschien een kans om de tekst zodanig te herzien dat besmet dierlijk afval specifiek wordt uitgesloten.
Zoals de zaken er nu voorstaan, valt al het andere dierlijke afval onder artikel 2.2.a. van de richtlijn en onder richtlijn 90/667.
Het debat is gesloten.
De stemming vindt morgen om 12.00 uur plaats.
Ozon in de lucht
Aan de orde is het verslag (A5-0062/2000) van de heer Davies, namens de Commissie milieubeheer, volksgezondheid en consumentenbeleid, over het voorstel voor een richtlijn van het Europees Parlement en de Raad betreffende ozon in de lucht (COM(1999) 125 - C5-0047/1999 - 1999/0067(COD)).
Mijnheer de Voorzitter, gelet op het belang van de richtlijn over nationale emissiegrenswaarden voor dit verslag over een voorstel voor een dochterrichtlijn, vind ik de volgorde van het debat nogal verrassend. Als de belangrijkste grensoverschrijdende verontreinigende stoffen niet worden verminderd, zullen we er immers ook niet in slagen het ozonniveau te verlagen.
In dit verslag worden nationale streefwaarden voor ozonniveaus vastgesteld. Tevens bevat het verslag voorstellen voor actieplannen om problemen met plaatselijke overschrijding van die niveaus op te lossen.
Om tijd te besparen, ga ik er vanuit dat iedereen op de hoogte is van de ademhalingsproblemen en andere gezondheidsproblemen die met ozon in verband worden gebracht, en dat elk parlementslid deze problemen wil verminderen.
Wij verschillen echter van mening over de kosten en de termijnen, en misschien ook over de nauwkeurigheid van de door de Commissie gebruikte methodologie en de haalbaarheid van de doelstellingen die zij in deze richtlijn heeft opgenomen.
Ik zal meteen ingaan op het belangrijkste voorstel van de Commissie, namelijk het vaststellen van een streefwaarde van 120 g/m3 ozon in 2010. Deze streefwaarde mag niet meer dan 20 dagen per jaar overschreden worden.
Voorstellen van de Commissie om het milieu te verbeteren moeten zowel ambitieus als realistisch zijn.
De onderhavige voorstellen zijn zeker ambitieus, maar veel regeringen betwijfelen of ze politiek gesproken realistisch zijn. Ik heb zojuist een moeilijke, maar uiteindelijk wel geslaagde fractievergadering bijgewoond en ik weet dat veel collega's die twijfels delen.
Vertegenwoordigers van de Middellandse-Zeelanden wijzen bijvoorbeeld op de problemen die verband houden met het sterke zonlicht daar.
Ik wil er op wijzen dat de methodologie van de Commissie daar volledig rekening mee houdt, maar ik zie dat de genoemde collega's toch wat sceptisch blijven kijken.
Enkele maanden geleden vroeg ik mezelf ook nog af of ik geen amendementen voor moest stellen om het voorstel minder ambitieus te maken, zodat het misschien sneller door de lidstaten zouden worden geaccepteerd.
De voorgestelde streefwaarde van de Commissie van 120 g/m3 is echter in overeenstemming met de voorstellen van de Wereldgezondheidsorganisatie, en wie ben ik om te suggereren dat deze voorstellen niet deugen?
Het aantal dagen dat de streefwaarde overschreden mag worden, kan eenvoudig aangepast worden, maar daarover moet pas worden onderhandeld wanneer dat echt noodzakelijk is.
Het is een goede streefwaarde en als het ook maar enigszins mogelijk is, moeten we daaraan vasthouden.
Uit dit verslag blijkt dat ik van mening ben dat voorstellen voor strengere streefwaarden dan die van de Commissie, verworpen moeten worden.
Anderzijds vind ik dat wij deze richtlijn ook niet af moeten zwakken.
Daarom betreur ik de ingediende amendementen die het standpunt van de industriecommissie weerspiegelen.
Veel mensen lijken over het hoofd te zien dat als deze amendementen worden aangenomen, de Europese Unie wat de streefwaarden voor ozon betreft veel zwakker staat dan de Verenigde Staten.
Wij zijn ons bewust van de groeiende ozonproblematiek in Europa, maar als we zelfs niet bereid zijn om dezelfde normen te hanteren als de Verenigde Staten, een van onze grote economische rivalen, dan is dat een schande en een smet op onze betrokkenheid bij het verbeteren van het milieu.
Ik vraag het Parlement om niet alleen mijn voorstellen, maar ook de commissaris te steunen, zodat zij over een gemeenschappelijk standpunt kan onderhandelen dat zowel ambitieus als politiek realistisch is.
Mijnheer de Voorzitter, mevrouw de commissaris, dames en heren, ik wil u graag het advies van de industriecommissie presenteren, dat met 40 stemmen vóór en slechts 4 stemmen tegen werd goedgekeurd. Wij hebben onze aandacht toegespitst op de streefwaarden.
Het staat buiten kijf dat wij bij de verscherping of de aanneming van de ozonrichtlijn een verstandige middenweg moeten zien te vinden tussen enerzijds de gerechtvaardigde eis naar een betere luchtkwaliteit en anderzijds de aanpassingsmogelijkheden van het Europese bedrijfsleven en de Europese samenleving, ook in sterk belaste regio's.
Daarom hebben wij, in tegenstelling tot de milieucommissie als commissie ten principale, de voorstellen van de Europese Commissie niet zonder meer overgenomen, maar gewijzigd.
Ik weet dat de deskundigen van de Commissie zich hier resoluut tegen zullen verzetten, maar wij menen dat dit een goede middenweg is. De informatiedrempel van 180 ìg/m3 staat immers buiten kijf, evenals de alarmdrempel van 240 ìg/m3.
Het gaat hier dus enkel om de streefwaarde. Wij stellen een programma over 30 jaar voor, dat weliswaar uitgaat van de WHO-waarde van 120ìg/m3, maar het aantal dagen dat deze waarde overschreden mag worden als volgt vaststelt: in 2010 40 dagen, in 2020 20 dagen - deze waarde heeft de Commissie voor 2010 voorgesteld - en in 2030 geen enkele dag boven deze waarde.
Dit is met name een wens van de warme gebieden in Europa, van gebieden die geconfronteerd worden met ozonaanvoer van buitenaf op bepaalde hoogten: kustgebieden.
Ons inziens is dit een verstandige oplossing, maar wij zijn bereid tot een compromis met de Commissie, omdat wij ervan uitgaan dat enkel een compromis instemming kan vinden in de Raad.
Daarom durven wij dit voorstel opnieuw in te dienen namens de PPE-Fractie, ofschoon het in de milieucommissie met een heel kleine meerderheid werd verworpen.
Wij hopen er hier alsnog steun voor te krijgen.
Mijnheer de Voorzitter, mevrouw de commissaris, ik ben het ermee eens dat de voornaamste moeilijkheid die deze richtlijn met zich meebrengt, ligt in de veelheid aan criteria voor de vaststelling van streefwaarden en termijnen voor de verlaging van ozonconcentraties in de atmosfeer. Het betreft hier de fameuze tabellen 2 en 3 van bijlage 1.
Onze fractie, de Fractie van de Europese Volkspartij, vindt dat de hoofdlijnen die worden uitgezet in het voorstel van de Commissie moeten worden gesteund, vooral wat de streefwaarden betreft. Deze komen overeen met de richtsnoeren voor luchtkwaliteit van de Wereldgezondheidsorganisatie, en stellen de toelaatbare ozonconcentratie op 120 microgram per kubieke meter.
Het is lijkt ons echter allerminst raadzaam de amendementen aan te nemen waarin 2010 als enige uiterste datum voor de korte termijn wordt aangewezen, en 2020 als uiterste datum voor de langetermijndoelstellingen.
Wij denken dat meer flexibiliteit ten aanzien van de periodes waarin de streefwaarden moeten worden gehaald onontbeerlijk is, gelet op de reële moeilijkheid om ozonconcentraties uitsluitend op basis van aanwezige precursoren te berekenen. Het blijkt voortdurend dat dit onder bepaalde klimatologische omstandigheden moeilijk is, en met name in de Middellandse-Zeelanden, zoals zojuist werd opgemerkt.
Onze fractie is daarom een warm voorstander van de amendementen 26 en 28, waarin een geleidelijke en realistische benadering van de doelstellingen wordt voorgesteld, door middel van een tijdschaal met een geleidelijk afnemend aantal dagen per jaar waarop de streefwaarden mogen worden overschreden.
De amendementen over de kandidaat-lidstaten van de Europese Unie, waarin staat dat deze zo spoedig mogelijk de doelstellingen van de Unie moeten overnemen, vinden wij heel positief, en wij danken de heer Davies wat dat betreft voor zijn initiatief. Het lijkt ons ook belangrijk dat de actieplannen een plaatselijk karakter hebben en dat van geval tot geval bekeken wordt hoe de ozonconcentratie kan worden verminderd.
Collega's, ik denk dat een stem voor de amendementen van de Europese Volkspartij een stem voor de vooruitgang is, en voor de beheersing en het toezicht op een van de meest problematische vervuilende stoffen tot nog toe. Wij willen in alle lidstaten op een vastbesloten en homogene manier actie ondernemen om een eind te maken aan de bedreiging die ozon voor de menselijke gezondheid en de ecosystemen vormt, zonder onszelf voor de gek te houden wat de reële mogelijkheden betreft om ozon op korte termijn geheel te doen verdwijnen.
Voorzitter, commissaris, collega's, complimenten voor de heer Davies voor een uitstekend verslag.
Ook dank aan de Europese Commissie voor haar goede groene voorstellen.
In juli 1995 zuchtte Straatsburg onder de ozonsmog.
Het Europees Parlement nam toen op initiatief van de groene fractie een resolutie aan om de ozonnorm van de richtlijn uit 1992 te halveren.
Het voorstel van de Europese Commissie komt een heel eind in deze richting.
Ozonsmog neemt nog steeds toe.
Nu ook al in de wintermaanden in Zuid-Europa.
In Noord-Italië werd de afgelopen weken het verkeer stilgelegd. In de zomermaanden hebben ook landen als Denemarken en Zweden last van ozonsmog.
Ozonsmog is nu overal in Europa.
Ozon is altijd een agressieve stof.
Er bestaan geen veilige waarden voor ozon wat de Wereldgezondheidsorganisatie ook moge beweren.
Daarom stelt de groene fractie voor dat er slechts vijftien overschrijdingen van de ozonnorm per jaar zijn toegestaan.
Dat is iets scherper dan het voorstel van de milieucommissie.
Ook dit voorstel van twintig overschrijdingen kan mijn fractie steunen.
Niet echter het voorstel van de christen-democraten en van de Werkgeversunie UNICE.
Veertig overschrijdingen per jaar is veel te veel en een termijn van dertig jaar is belachelijk als je ziet dat het probleem zulke vormen aanneemt.
Om die scherpe ozonnorm te bereiken moet de uitstoot van NOx met name afkomstig uit het verkeer en de uitstoot van vluchtige organische stoffen drastisch omlaag.
Dat is het onderwerp van het verslag van mevrouw Myller.
Bij ozonalarm zijn er ook kortetermijnacties nodig.
De Nederlandse regering buigt zoveel voor de transportlobby dat zij dit niet inziet.
Voor mijn fractie is de auto geen heilige koe.
Mijnheer de Voorzitter, ook ik dank de heer Davies voor zijn verslag, dat uitermate belangrijk is, vooral vanuit gezondheidsoogpunt.
Vanuit milieuoogpunt hangt het nauw samen met het volgende agendapunt, het verslag van mevrouw Myller.
Ik ben ervan overtuigd dat beide verslagen samen een goed uitgangspunt vormen voor een positieve ontwikkeling op het gebied van milieu en gezondheid in Europa.
In mijn beperkte spreektijd wil ik proberen enkele van de bestaande en bloeiende mythes over het ozonprobleem te ontkrachten, in het bijzonder wat de situatie in Zuid-Europa betreft.
Het klimaat in Zuid-Europa wordt vaak als excuus of als verklaring gebruikt voor de hoge ozongehaltes in de zomer.
Het klopt dat een klimaat met langdurige hogedrukgebieden de vorming van ozon bevordert.
Toch blijkt uit onderzoek dat wij de oorzaken in een andere richting moeten zoeken.
De reden waarom steden zoals Barcelona, Athene, Milaan en vele andere toeristische kuststeden met het ozonprobleem kampen, is te zoeken in het verkeer, de industrie en de energieproductie.
Deze aspecten kunnen echter ook met deze richtlijn geregeld worden.
Daarom is het jammer dat de Commissie industrie, externe handel, onderzoek en energie deze richtlijn zo ongevoelsmatig benadert en ze alleen door de bril van de industrie bekijkt.
We zouden moeten nagaan wat er gebeurt als de richtsnoeren van de WHO permanent overschreden worden en mensen, zowel autochtonen als toeristen, aan een gezondheidsrisico worden blootgesteld.
Wij weten dat personen die vaak buiten zijn, waaronder kinderen, het grootste gevaar lopen.
Wij weten dat de overschrijding van de ozonnorm rechtstreekse gevolgen heeft voor hun longcapaciteit.
De Commissie industrie, externe handel, onderzoek en energie moet dit voor ogen houden wanneer er morgen over deze richtlijn gestemd wordt.
Mijnheer de Voorzitter, geachte afgevaardigden, eerst en vooral dank ik de Commissie milieubeheer, volksgezondheid en consumentenbescherming voor haar steun aan het voorstel van de Commissie en aan het verslag.
De Unie is er reeds in geslaagd de luchtkwaliteit enigszins te verbeteren.
Ozon is en blijft echter een van de ernstigste milieuproblemen.
Bijna elke zomer worden de richtinggevende ozonnormen van de Wereldgezondheidsorganisatie op verschillende plaatsen in Centraal- en Zuid-Europa gedurende meer dan 60 dagen overschreden.
In het vijfde milieuactieprogramma hebben we als doelstelling op lange termijn gesteld dat de grenswaarden van de WHO niet overschreden mochten worden.
Om dit probleem te kunnen oplossen moeten wij bijkomende maatregelen nemen met duidelijk gedefinieerde subdoelstellingen.
De Commissie stelt in haar voorstel daarom voor de eerste keer duidelijke grenswaarden voor ozon vast, die in 2010 zoveel mogelijk verwezenlijkt moeten zijn.
Het streefdoel voor de bescherming van de menselijke gezondheid is dat de richtnormen van de WHO niet meer dan 20 dagen per jaar overschreden mogen worden.
In de gevallen waar de grenswaarden niet bereikt worden, zullen programma's voor de vermindering van de uitstoot noodzakelijk zijn.
De richtlijn inzake nationale emissiemaxima, dat als volgende punt op de agenda staat, zal het ozonniveau aanzienlijk verbeteren, waardoor de vastgestelde grenswaarden op de meeste plaatsen bereikt zullen kunnen worden.
Uit het voorstel spreekt echter de politieke wil om ook de langetermijndoelstellingen te verwezenlijken.
Het bereiken van de streefwaarden van de WHO is slechts de eerste stap.
Bij de herziening van de richtlijn in 2004 moeten wij onderzoeken hoe en wanneer wij de langetermijndoelstellingen kunnen bereiken.
De Commissie kan de amendementen 3, 4, 6, 7, 13, 14 en 15 overnemen.
Dit geldt ook voor amendement 5, lid 2, waarin staat dat de lidstaten eerst voorbereidende maatregelen moeten nemen voor ze de emissiebeperkende programma's uit kunnen voeren.
Met betrekking tot amendement 9 kan de Commissie sommige wijzigingen volledig, maar de meeste wijzigingen slechts in beginsel overnemen.
Wij aanvaarden de wijzigingen inzake maatregelen op korte termijn, die genomen dienen te worden in elke zone waar de drempelwaarde wordt overschreden.
Wij stemmen ook in met de eis dat de lidstaten de bevolking moeten meedelen of, en in voorkomend geval hoe, ze van plan zijn actieplannen op korte termijn op te stellen en ten uitvoer te leggen, en hoe vaak dergelijke maatregelen genomen zijn.
Wij vinden het noodzakelijk dat de lidstaten deze informatie aan de Commissie doen toekomen, maar deze bepaling past beter in artikel 10.
Wij kunnen echter niet aanvaarden dat maatregelen op korte termijn alleen op lokaal niveau zouden worden genomen.
Wij vinden ook niet dat de lidstaten verplicht kunnen worden in elk concreet geval en op elke plaats waar de drempelwaarde overschreden is, te onderzoeken of maatregelen op korte termijn het geschikte instrument zijn.
De Commissie aanvaardt het principe van de amendementen 10 en 11.
Wij zullen paragraaf 1 c) opnieuw formuleren zodat we rekening kunnen houden met de onderliggende gedachte van amendement 9, laatste lid en de amendementen 10 en 11.
Wij aanvaarden het principe van amendement 12.
De Commissie is van oordeel dat de vorderingen van de lidstaten zo moeten worden gepresenteerd dat directe vergelijking tussen de landen mogelijk is.
Het principe van amendement 16 kunnen wij eveneens aanvaarden.
De Commissie vindt ook dat rekening moet worden gehouden met de verplichtingen met betrekking tot de klimaatverandering.
Dit moet echter in ruimere zin gebeuren en niet alleen in verband met de veranderingen in het brandstofverbruik.
In amendement 2 wordt gepleit voor coördinatie tussen de lidstaten en de kandidaat-landen.
Wij aanvaarden het principe, maar wensen een andere formulering om verkeerde interpretaties uit te sluiten.
Met amendement 1 kunnen wij niet instemmen.
Hoewel de Commissie van oordeel is dat de betrokkenheid van de kandidaat-landen belangrijk is, bestaat er geen enkele reden om dit op te nemen in een richtlijn die voor de lidstaten bestemd is.
Amendement 8 kunnen wij evenmin aanvaarden, omdat een alarmdrempel veronderstelt dat we met prognosemodellen werken.
Dit maakt de voorlichting of waarschuwing van de bevolking onzeker.
Dit is een probleem waarvan de praktische aspecten en concrete uitvoeringsmogelijkheden bestudeerd moeten worden.
Tot slot verwerpen wij het eerste en derde lid van amendement 5 alsook de amendementen 17 en 18.
Op dit ogenblik beschikken wij gewoonweg over onvoldoende informatie om te kunnen voorspellen wanneer wij de langetermijndoelstelling, die erin bestaat de door de WHO vastgestelde normen niet meer te overschrijden, zullen bereiken.
Ook amendement 28 kan de Commissie niet aanvaarden.
Het debat is gesloten.
De stemming vindt morgen om 12.00 uur plaats.
Emissiemaxima voor bepaalde luchtverontreinigende stoffen
Aan de orde is het verslag (A5-0063/2000) van mevrouw Myller, namens de Commissie milieubeheer, volksgezondheid en consumentenbeleid, over het voorstel voor een richtlijn van het Europees Parlement en de Raad inzake nationale emissiemaxima voor bepaalde luchtverontreinigende stoffen (COM(1999) 125 - C5-0047/1999 - 1999/0067(COD)).
Mijnheer de Voorzitter, de Europese Unie heeft ambitieuze milieudoelstellingen die onder andere in het vijfde milieuactieprogramma en in de verzuringstrategie uit 1997 staan.
Deze programma's zijn bedoeld om mensen en de natuur te beschermen tegen de schadelijke invloeden van luchtverontreiniging. Dit houdt in dat de grenswaarden die gevaarlijk zijn voor de natuur en de mens niet worden overschreden.
De ontwerprichtlijn van de Commissie betreffende nationale emissiemaxima is een belangrijke stap om een van de doelen te bereiken die de Unie zichzelf stelt, namelijk haar burgers beschermen tegen de schadelijke effecten van luchtverontreinigende stoffen.
Het uitwissen van de sporen die de afgelopen decennia hebben nagelaten, vergt echter tijd.
Nog steeds zijn niet eens alle technische mogelijkheden bekend om emissiebronnen volledig te verwijderen.
Daarom is het verstandig stapsgewijs vooruitgang te boeken, zoals de Commissie heeft voorgesteld.
De eerste etappe is het stellen van tussentijdse milieudoelstellingen voor het jaar 2010. Dat houdt in dat vóór dat jaar de voor de gezondheid schadelijke ozonbelasting met twee derde moet worden teruggebracht.
Hiermee mogen wij echter niet tevreden zijn, omdat er ook na het bereiken van dit doel te veel gebieden zijn waar de vervuiling de grenswaarden overschrijdt met hoeveelheden die voor mens en dier gevaarlijk zijn.
Daarom heb ik in mijn verslag naast het tussentijdse doel ook een doel voor de lange termijn voorgesteld, en ook een einddoel voor het jaar 2020.
Dan zouden wij eindelijk een situatie kunnen bereiken waarin de kritische niveaus en de kritische belasting niet worden overschreden en alle mensen doeltreffend worden beschermd tegen alle bekende gezondheidsrisico's die door luchtverontreinigende stoffen worden veroorzaakt.
In dit verband wil ik de aandacht vestigen op het desbetreffende amendement van mijn hand, waarin door een taalfout in uw documenten een verkeerd woord staat.
In plaats van het woord bereikt moet het woord overschreden staan.
Ik hoop dat dit voor de stemming van morgen wordt veranderd.
Hoe bereiken wij nu een situatie waarin luchtverontreinigende stoffen de tolerantie van mens en natuur niet overschrijden?
In het voorstel van de Commissie worden voor elke lidstaat grenswaarden gesteld voor bepaalde, met elkaar samenhangende emissies die verzuring, een toename van troposferische ozon en bodemeutrofiëring veroorzaken.
Het is gebleken dat het gezamenlijk onderzoeken van deze problemen en de emissies waardoor ze worden veroorzaakt, de meest kosteneffectieve manier is om de veroorzakers van luchtverontreiniging op te sporen en ze aan te pakken.
De grootste meningsverschillen bij de uitvoering van de richtlijn hebben te maken met het niveau van de grenswaarden oftewel de emissiegrens die aan elk land is opgelegd.
Binnen de Economische Commissie voor Europa van de VN zijn dezelfde doelstellingen ter vermindering van emissiebronnen behandeld als in de onderhavige ontwerprichtlijn staan, en na deze debatten heeft men besloten het zogeheten Gothenburg-protocol te ondertekenen.
Tussen dit voorstel en het voorstel van de Commissie bestaat een duidelijk verschil.
Als wij ons tevredenstellen met het niveau van het Gothenburg-protocol zullen wij nooit de doelen bereiken die de Unie zichzelf met betrekking tot luchtverontreinigende stoffen heeft gesteld.
Als wij de verschillen tussen het Gothenburg-protocol en het voorstel van de Commissie vergelijken voor wat de gezondheidsrisico's betreft, spaart de door de Commissie voorgestelde reductie jaarlijks het leven van maar liefst 4.000 mensen in Europa.
Hoewel onweerlegbaar is aangetoond dat ambitieuze milieudoelstellingen bijdragen aan de gezondheid en veiligheid van de burgers, verdedigt men een lager doelniveau met het argument dat een schonere lucht de industrie en de maatschappij te veel kost.
Het moet echter worden gezegd dat de kosten in dit verband behoorlijk overdreven zijn.
Als we rekening houden met de voordelen die een betere luchtkwaliteit voor de mensen, de natuur en gebouwen heeft, komen wij tot de conclusie dat de economische voordelen vier maal groter zijn dan de kosten.
De ontwerprichtlijn moet onder andere nog zodanig worden herzien dat er meer rekening wordt gehouden met de situatie in de kandidaat-landen en de kwesties die betrekking hebben op de nabuurlanden van de Europese Unie.
Mijnheer de Voorzitter, na rijp beraad en ampele overweging is duidelijk geworden dat de industriecommissie met een overweldigende meerderheid tegen de voorgestelde emissiemaxima van de Commissie is. Dit geldt voor alle fracties en alle nationaliteiten.
Zoals blijkt uit de recente ondertekening van het protocol van Gothenburg in november vorig jaar, hebben alle lidstaten, de kandidaat-landen en andere landen wereldwijd de VN/ECE-maxima aanvaard.
Waarom komt de Commissie een maand later dan al met veel stringentere en beduidend duurdere maxima?
Ik weet dat zowel de fracties als het gehele Parlement verdeeld zijn over deze kwestie. Sommigen steunen het standpunt van de Commissie milieubeheer, volksgezondheid en consumentenbeleid, terwijl anderen op dezelfde lijn zitten als de industriecommissie.
De leden van het Parlement moeten zich terdege rekenschap geven van de vergaande gevolgen die het voorstel van de Commissie zal hebben voor onze industriële en agrarische sectoren, onze concurrentiepositie, de werkgelegenheid en zeer zeker ook voor onze burgers en kiezers, als dit voorstel wordt aangenomen.
De industriecommissie dringt er bij dit Huis op aan om de amendementen te steunen die in mijn naam en in die van de heer Bowe zijn ingediend.
Dat zijn de amendementen die door de industriecommissie zijn aangenomen.
De VN/ECE-maxima zijn voor ons ambitieus genoeg om de internationaal overeengekomen streefwaarden binnen een redelijke termijn te halen.
De industriecommissie zou graag zien dat deze normen integraal en zonder uitzonderingen worden gehanteerd; niet alleen in de Europese Unie, maar wereldwijd.
De Commissie kan zich dan concentreren op de naleving hiervan, en op het perfectioneren van de gebruikte modellen. Vervolgens kan de Commissie misschien over twee à drie jaar met nieuwe voorstellen komen, op basis van veel overtuigender argumenten met betrekking tot de relevante kosten en baten.
Kortom, steun mijn amendementen en de Gothenburg-tabel met nationale emissiemaxima van de VN.
Mijnheer de Voorzitter, het moge inmiddels bekend verondersteld worden dat milieuvervuiling en zeker ook luchtvervuiling bij uitstek een probleem is met een grensoverschrijdend karakter.
Het voorliggend richtlijnvoorstel over de nationale emissieplafonds pakt de belangrijkste vervuilers van de lucht aan.
Het betreft emissiemaxima voor stoffen die verantwoordelijk zijn voor verzuring, de vorming van ozon in de troposfeer en de eutrofiëring van de bodem.
Het onderwerp is redelijk technisch van aard en ik zal dan ook slechts voor mij, voor ons, de belangrijkste punten eruit lichten.
Het hoofddoel van de richtlijn is het terugbrengen van de emissie van genoemde stoffen tot beneden de kritische niveaus en de belasting.
Die doelstellingen dienen in 2010 te worden gehaald met een tussentijdse beoordeling van de nationale programma's in 2006.
Het meest belangrijke - en u hebt het net gehoord - en het meest bediscussieerde onderdeel van het voorstel is natuurlijk de tabel waarin per land de toegestane jaarlijkse uitstoot per stof is opgenomen.
Een grote rol in de discussie speelde daarbij dat onlangs in VN-verband door 36 landen waaronder 15 EU-lidstaten andere, veelal minder strenge normen, zijn afgesproken voor dezelfde stoffen.
Nu zijn er collega's die pleiten voor een vervanging van deze tabel, dus de tabel van de Europese Commissie, door de zogenaamde Göteborg-tabel van de VN die een hoger plafond toestaat.
Voorzitter, ik moet u bekennen dat de argumentatie niet sterk is.
VN-afspraken liggen immers qua ambitieniveau altijd lager door het gegeven dat de situatie in rijke, welvarende en dus vaak meer vervuilende landen, moeilijk op één noemer te brengen is met die in de ontwikkelingswereld.
Het is overigens ook niet juist dat de Europese plafonds zijn vastgesteld nadat de VN-onderhandelingen waren afgerond.
Wanneer ik naar het voorstel en naar de argumentatie kijk - en ik veronderstel dat ook mijn collega's dat gedaan hebben - dan stel ik vast dat ten tijde van de vaststelling van de Europese plafonds er nog onderhandeld werd over het VN-protocol.
En dat dan gevoegd bij het feit dat de milieueffecten van met name SO2, de NOx en de vluchtige organische stoffen direct effect hebben op ons eigen continent, kan ik voor die stoffen - en onze fractiemeerderheid denk ik - meegaan met het Commissievoorstel.
Voorzitter, ik heb wel een ander probleem, namelijk de ammoniak.
Het plafond dat er nu ligt, wil de EVP-Fractie bijstellen.
Kijk ik naar de nitraatrichtlijn, dan stel ik vast dat bijna geen enkele lidstaat voldoet aan de daarin aangegeven norm.
Om dan nu nog verder te gaan dan de Göteborg-norm, lijkt mij absoluut onhaalbaar.
Ik voeg daarbij dat de effecten van de ammoniakuitstoot voor een deel met name lokaal zijn en derhalve een lagere ambitie aanvaardbaar is.
Ik heb in naam van de EVP-Fractie een amendement ingediend dat voor ammoniak uitgaat van de lagere Göteborg-norm en het uiteindelijk vaststellen van het plafond bovendien openlaat tot het jaar 2006.
Reden is dat ik hoop dat dan de effecten van de uitvoering en ook de op handen zijnde Europese wetgeving over nitraat ons betere indicaties kunnen geven.
Voorzitter, tot slot: de wetgeving over de plafonds is eigenlijk de pendant van de wetgeving over de grote stookinstallaties waarvoor ik ook rapporteur ben.
Al voor de verkiezingen van vorig jaar hebben wij de eerste lezing gedaan.
De Raad van Ministers blokkeert echter nog steeds.
Kan ons gemeld worden wat de voorgang is?
De laatste opmerking, dank aan mevrouw Myller, de rapporteur.
Mijnheer de Voorzitter, ik dank mevrouw Myller voor haar verslag en haar ambitieuze behandeling van de door de Commissie voorgestelde richtlijn.
Hoewel de Commissie industrie, externe handel, onderzoek en energie de indruk wekt dat zij plots uit haar slaap gerukt is en nog wat vermoeid op de benen staat, wijs ik erop dat het verzuringsprobleem nauwelijks een nieuw probleem is.
Het is reeds zo oud als het industrialisering, namelijk 100 jaar.
Het onderzoek omtrent dit probleem duurt al dertig jaar.
Niemand van ons zou mogen twijfelen aan de oorzaak van de verzuring en de manier waarop we deze moeten aanpakken.
Een aantal leden vindt dat het voorstel van de Commissie en het verslag te ver gaan, te hoge kosten met zich mee zullen brengen en utopische berekeningen bevatten.
Deze opvatting is echter verkeerd, omdat wij weten dat de lidstaten zelf meegewerkt hebben aan de rapportering die aan de basis van de richtlijn ligt.
Een punt dat eerder kritiek verdient, is het feit dat er geen sprake is van het energiescenario dat wij anders, bijvoorbeeld in het protocol van Kyoto, proberen te volgen en dat een beperking van de verbranding van fossiele brandstoffen inhoudt om ook het klimaatprobleem te kunnen aanpakken.
Met alle respect voor het protocol van Göteborg - dat op de koop toe de naam van mijn stad heeft gekregen - moet ik zeggen dat het niet vergelijkbaar is met de richtlijn waarover morgen gestemd wordt.
Men kan zich afvragen waarom de richtlijn van de Commissie net een maand te laat komt, alsof het een straf is voor de VN-richtlijn, maar dat ligt alleen aan onze eigen trage manier van werken.
Als wij een beetje sneller waren geweest, had deze richtlijn al lang kant en klaar op tafel gelegen, lang voor het zogenaamde protocol van Göteborg.
Sommigen noemen de richtlijn onmogelijk, maar ik vind dat de huidige situatie onmogelijk is.
De onmogelijkheid ligt dus niet in de richtlijn, maar in de huidige situatie.
Mijnheer de Voorzitter, ik feliciteer mevrouw Myller met haar verslag. Ik weet dat zij er diep over nagedacht heeft.
De discussie draait volgens mij de vraag of wij ervan overtuigd zijn dat het protocol van Gothenburg het optimale resultaat belichaamt dat de lidstaten, realistisch gesproken, kunnen behalen.
Ik weet dat de Commissie en milieugroeperingen van mening zijn dat er in de praktijk een veel beter resultaat kan worden bereikt. Desondanks hebben sommige - hoewel zeker niet alle - lidstaten zich verplicht om een significante vermindering van de luchtvervuiling te realiseren.
Het lijkt wel alsof sommige lidstaten aan de onderhandelingen zijn begonnen met wat berekeningen op de achterkant van een sigarendoosje. Zij leken op geen enkele manier bereid om compromissen te sluiten om voor hun eigen land realistische streefwaarden vast te leggen.
Andere landen hebben zelfs een eigen methodologie gehanteerd, een andere grondslag voor hun berekeningen genomen dan anderen.
In velerlei opzichten is dit protocol dus onzin.
Het is niet meer dan een warrig politiek compromis waarin we geen enkel vertrouwen kunnen hebben.
Ik weet niet of de commissaris een beter resultaat kan bereiken. Wij moeten echter blijven streven naar een vermindering van de luchtvervuiling en de commissaris dus steunen in haar pogingen om dat te bewerkstelligen.
Daarom moeten we dit verslag en de commissaris steunen.
Mijnheer de Voorzitter, collega Myller heeft een zeer goed verslag opgesteld en ook naar de mening van onze fractie moet men veel verder gaan dan in het Gothenburg-protocol.
Bij de voorbereiding van deze richtlijn heeft men blijkbaar gebruik gemaakt van een soort nationale veiling en het eindresultaat is vrij bescheiden als men bedenkt wat de werkelijke problemen zijn.
Het is echter in elk geval van belang dat het Europees Parlement nu ten minste het beleid verdedigt dat de Commissie heeft gekozen.
De Fractie De Groenen/Vrije Europese Alliantie stelt voor om voor het jaar 2010 nog scherpere streefwaarden te bepalen dan de Commissie milieubeheer, volksgezondheid en consumentenbeleid heeft voorgesteld.
Wij willen onderstrepen dat er een geïntegreerde strategie ter vermindering van de uitstoot moet worden gevolgd.
Wij moeten beseffen dat wij hoe dan ook de doelen van het protocol van Kyoto moeten bereiken, wat vereist dat het energieverbruik beslist efficiënter moet worden en dat er gewoon minder energie gebruikt moet worden.
Ook moet er naar onze mening al in deze richtlijn rekening mee worden gehouden dat de geïntegreerde strategie een extra hulpmiddel is bij het bereiken van de doelen van deze richtlijn.
Wij zijn zeer tevreden dat de milieucommissie de zeevaart en luchtvaart bij deze richtlijn heeft betrokken en zijn ervan overtuigd dat de voordelen van het volgen van een geïntegreerde strategie zeer groot zijn.
Voorzitter, om te voldoen aan de doelen inzake luchtemissies die gesteld zijn in het Vijfde Milieuactieprogramma is deze richtlijn betreffende emissieplafonds meer dan noodzakelijk.
Het tegengaan van verzuring, vermesting en smogvorming vereist de terugdringing van emissies van zwaveldioxide, stikstofoxide, ammoniak en vluchtige organische stoffen.
De Raadsconclusies inzake de EU-verzuringsstrategie hebben verwachtingen gewekt die nu vastere vorm moeten gaan krijgen.
Dit kan zelfs op een kosteneffectieve wijze, zoals blijkt uit de toelichting bij het Commissievoorstel.
Nu weten we allemaal dat een half jaar geleden in UN-verband hogere emissieplafonds zijn overeengekomen in Göteborg.
Deze waarden zijn echter het gevolg van een politiek compromis tussen de staten en er is voorbijgegaan aan de uitkomsten van het gebruikte model.
Het model dat de Commissie gebruikt heeft, is gedegen en de uitkomsten zijn goed onderbouwd.
Mede gelet op het feit dat met deze emissieplafonds nog steeds niet voldaan kan worden aan de doelstellingen van het Vijfde Milieuactieprogramma van de Europese Unie, is afzwakking niet verantwoord.
De eerste stap die gezet gaat worden voor de realisering van de emissieplafonds is ongetwijfeld een voortvarende implementatie en handhaving van bestaande richtlijnen, zoals het Auto-olieprogramma.
Daarnaast dient nieuwe wetgeving op dit gebied zo snel mogelijk vastgesteld te worden.
In dit verband dring ik er bij de Raad nogmaals op aan om snel te komen met een gemeenschappelijk standpunt over grote stookinstallaties.
Tenslotte zal aanvullend beleid, zoals op het gebied van vluchtige oplosmiddelen in verven en vernissen, alsmede het overspuiten van auto's, noodzakelijk blijven.
Mijnheer de Voorzitter, dames en heren, mevrouw de commissaris, ook ik wil allereerst de rapporteur van harte bedanken.
Ter zake nu: het is duidelijk geworden dat er in het Parlement verschil van mening bestaat over de vraag of het voorstel van de Commissie te ambitieus is.
Velen zeggen dat dit voorstel met de huidige stand van de techniek niet omgezet kan worden of dat dit veel te duur wordt.
De Commissie zelf zegt dat dit voorstel kostenefficiënt omgezet kan worden.
Ik vind het interessant dat de Commissie er hierbij van uitgaat dat het energieverbruik in de Europese Unie in de komende jaren met 8% zal stijgen en dat de energiemix niet zal veranderen. Met ander woorden, er zal ook geen verandering komen in het aandeel van de fossiele brandstoffen.
Dat is mijns inziens niet ambitieus, dat is veeleer precies het tegendeel!
Hier in het Parlement waren wij het er immers altijd over eens dat het aandeel van de fossiele brandstoffen moest worden verminderd en dat er energie moest worden bespaard.
Als ons dat niet lukt, betekent dat het failliet van ons milieubeleid.
Als de ideeën van de Europese Commissie inderdaad bewaarheid worden, hoeven wij in dit Parlement niet meer over klimaatbescherming te praten.
Wij moeten de energie-efficiëntie verbeteren, en meer energie besparen! Wij moeten hernieuwbare energie steunen en wij moeten ook erkennen dat kernenergie geen CO2, noch SO2, NH3, VOC of NOX produceert.
Als wij open met elkaar discussiëren, moeten we denk ik toegeven dat zowel het een als het ander waar is. Daarom ben ik er ook absoluut tegen dat enkele lidstaten om uitzonderingen op deze richtlijn vragen voor het geval zij van kernenergie afstappen.
Dat kan niet door de beugel als je de verantwoordelijkheid voor het hele milieubeleid draagt.
Ik wil echter nogmaals benadrukken dat het Commissievoorstel niet te ambitieus is. Het komt misschien zelfs een tikkeltje ambitie tekort.
Ik zal dit voorstel morgen bij de stemming in ieder geval steunen, en ik hoop dat de meerderheid van de plenaire vergadering hetzelfde zal doen.
Mijnheer de Voorzitter, ik ben zonder meer blij met dit verslag, dat ik in de milieucommissie krachtig heb gesteund.
Het verslag biedt een goed kader voor langetermijnactiviteiten ter vermindering van de emissies.
Ik kan het merendeel van de amendementen steunen.
Over sommige amendementen heb ik echter mijn twijfels, met name over amendement 7. Ik zie niet in wat dat met het milieu te maken heeft, of hoe het past in het streven om overal in de Unie de hoeveelheid stoffen in de troposfeer te verminderen die de ozonlaag afbreken.
Ik wil nog even ingaan op de kwestie die de heer Davies aanroerde, namelijk de vraag hoe we dit probleem moeten aanpakken.
Met welke doelstellingen gaan we van start?
Mijnheer de Voorzitter, in het kader van het VN/ECE-protocol van Gothenburg is vlak voor Kerstmis overeenstemming bereikt over een aantal praktische en weloverwogen streefwaarden. Dat lijkt mij dan ook het logische vertrekpunt.
Het is volgens mij niet het juiste einddoel, maar wel degelijk het goede beginpunt. Ik kwam tot die conclusie tijdens het debat in de industriecommissie, waar ik overigens de enige vertegenwoordiger van de milieucommissie was.
Ik vind de voorgestelde normen van de Commissie erg ambitieus.
Ik vermoed dat ze uiteindelijk wel haalbaar zijn en dus moeten we ook proberen ze te halen. Ik denk echter niet dat we die normen als vertrekpunt moeten nemen.
We moeten uitgaan van de VN/ECE-normen, van het protocol van Gothenburg, en die aanpassen zoals door mevrouw Myller in haar verslag wordt voorgesteld.
Voorzitter, mevrouw de commissaris, ik heb natuurlijk geen enkel probleem met het principe van de richtlijn.
Het is een belangrijk instrument in de komende jaren voor het milieubeleid.
De lidstaten krijgen een duidelijkere doelstelling.
Zij weten waar zij naar toe moeten.
Maar als ik naar de tabel kijk met de plafonds per lidstaat dan heb ik de indruk dat gelijke dingen niet gelijk behandeld worden.
Want ik stel vast dat mijn land, België bijvoorbeeld, het maximaal haalbare scenario moet halen, dus niet het economisch haalbare, maar dat tegelijkertijd gebieden die vlakbij liggen en die even vervuild zijn als mijn land een heel wat milder beleid kunnen volgen.
Want een groot land kan zijn slechte regels compenseren met zijn betere regio's.
Een klein land kan dat niet.
Ik geef een voorbeeld.
Uit uw gegevens en uw kaarten blijkt dat in Noord-Frankrijk dat even vervuilend en vervuild is als België de zaken op een lager niveau afgewerkt kunnen worden.
De uitvoering van deze richtlijn kost bijvoorbeeld voor elke Belg 103 euro per jaar volgens uw berekeningen.
Een Fransman, dus ook een Noord-Fransman, betaalt maar 15 euro en dat is acht keer minder en voor een deel komt dat omdat wij klein zijn en worden omringd door vervuilers.
Voor mijn land is 1% van het bruto binnenlands product per jaar een te zware inspanning.
Ik vraag dan ook steun voor de amendementen 16 en 17 waarin ik vraag dat de Belgische regering de kans krijgt om aan de hand van de jaarlijkse rapporten de toestand opnieuw te bekijken.
Mijnheer de Voorzitter, het grootste milieuprobleem in mijn land is de verzuring van weiden, bossen, meren en waterlopen.
Verzuring doet de bossen sterven, verhindert de groei van nieuwe bomen, doet het aantal gewassen krimpen en leidt tot de dood van vele vissen.
In verzuurd water komen bovendien zware metalen voor, die een bedreiging zijn voor de gezondheid.
De natuur in de noordse landen is bijzonder onderhevig aan verzuring, omdat wij over te weinig buffers beschikken.
Het verzuringseffect ontstaat immers door de zure regen, die het gevolg is van de emissies die bij de verbranding van fossiele brandstoffen vrijkomen.
Zweden en Finland hebben reeds verregaande maatregelen genomen om de luchtvervuiling op nationaal niveau tegen te gaan.
Wij doen grote inspanningen om meren en waterlopen met kalk te neutraliseren.
Wij voldoen reeds in ruime mate aan de emissiemaxima die in deze richtlijn worden voorgesteld.
Meer dan 80% van de zure regen in ons land is echter het gevolg van de luchtverontreiniging in andere West-Europese landen.
Wij roepen daarom uw hulp in.
Vele Noord-Europeanen beseffen dat ons probleem van verzuring alleen via milieusamenwerking met de andere EU-landen opgelost kan worden.
Tegen de leden van de Commissie industrie, externe handel, onderzoek en energie wil ik het volgende zeggen. De resolutie die de VN met het protocol van Göteborg heeft aangenomen, is verre van voldoende.
Ik ben ervan overtuigd dat de EU de milieuproblemen in Europa veel beter kan oplossen dan de VN.
De voorgestelde EU-richtlijn ter bestrijding van luchtverontreiniging kan namelijk een beslissende stap zijn in de strijd tegen de verzuring van de natuur, vooral in het noorden van de EU.
Bovendien is het een instrument om de lage ozonsmog, die vooral in de grote steden in het zuiden van de Unie de gezondheid van mensen bedreigt, aanzienlijk te beperken.
Daarom hebben wij er allemaal belang bij dat deze EU-richtlijn wordt goedgekeurd.
Mijnheer de Voorzitter, waarde collega's, mevrouw de commissaris, de wind waait uit een gunstige hoek voor het milieu in de Europese Unie, en het Europees Parlement verheugt zich daarover.
Wij stellen met voldoening vast dat zich hier vandaag de uitzonderlijke situatie voordoet dat er verschillende milieurichtlijnen op de agenda staan: over de verbranding van afval, over emissiemaxima voor bepaalde luchtverontreinigende stoffen en over de controle van ozon in de lucht.
Vroeger werd luchtvervuiling geassocieerd - of zelfs verward - met het wegverkeer.
Op dit moment wordt zij op grote schaal geïdentificeerd met onze hele planeet en op kleine schaal zelfs met ons eigen huis.
Anders gezegd, met ons hele ecosysteem. Wij moeten dan ook dringend in actie komen.
De vaststelling van maxima voor de vier belangrijkste verontreinigende stoffen is een stap in de goede richting. Deze maatregel draagt immers bij aan de bestrijding van de vervuiling, de verzuring en de schadelijke gevolgen van de bedoelde verontreinigende stoffen voor de menselijke gezondheid en de vegetatie.
In haar voorstel voor een richtlijn stelt de Europese Commissie voor de vier genoemde luchtverontreinigende stoffen kwantificeerbare nationale plafonds vast die na 2010 niet meer mogen worden overschreden.
Bovendien wordt voor elke lidstaat berekend hoeveel middelen zij voor de toepassing van deze waarden zal moeten uittrekken.
Ik vind dat een goede strategie.
Mevrouw Myller merkt in haar uitstekende en heldere verslag terecht op dat het voorstel van de Europese Commissie een evenwichtig voorstel is en zij tracht het hier en daar te verdiepen.
De parlementaire commissie heeft onder meer het voorstel goedgekeurd dat de richtlijn uiterlijk in 2004 moet worden herzien. Zodoende kunnen de in de tekst vastgestelde maxima en de maatregelen ter eerbiediging van deze waarden worden aangepast.
Dat lijkt me een redelijke oplossing.
Nochtans zie ik mij genoodzaakt de volgende vraag te stellen.
Waarom staan we lidstaten niet toe, aan te tonen dat zij in bijzonder ongunstige omstandigheden verkeren om de richtlijn uit te voeren, bijvoorbeeld ten gevolge van hun geografische ligging of hun klimaat, en dat zij hiervan ernstige nadelen ondervinden?
Zou het niet verstandiger zijn ook dit aspect in acht te nemen?
Zo wordt het systeem dat de Europese Unie gebruikt om de luchtvervuiling te bestrijden verruimd, versterkt en verfijnd.
Het milieubeleid van de Europese Unie wordt steeds meer het milieubeleid van elk van de lidstaten, hetgeen duidelijk in het voordeel van alle Europese burgers is.
Mijnheer de Voorzitter, mevrouw de commissaris, de door de Commissie voorgestelde emissiemaxima zijn zeer ambitieus, ambitieuzer dan de in de Economische Commissie voor Europa van de VN overeengekomen doelstellingen van het zogeheten Gothenburg-protocol, en zo hoort het ook.
Ik ben zelf bereid het compromis te accepteren dat in de Commissie milieubeheer, volksgezondheid en consumentenbeleid is voorbereid op initiatief van de leden van de PPE/DE-Fractie. Dit compromis houdt in dat wij ons, behalve wat de ammoniakuitstoot betreft, moeten houden aan het voorstel van de Commissie.
Dit brengt voor mijn land, Finland, en ons buurland Zweden namelijk geen grote problemen met zich mee, zoals ook in dit debat al verscheidene keren is gebleken.
Ik heb echter ook begrip voor degenen die vinden dat het niveau van het Gothenburg-protocol aangehouden moet worden. Wat de uitkomst van de stemming van morgen ook is, de Commissie moet naar mijn mening voortdurend controleren of er in alle lidstaten vooruitgang wordt geboekt, en maatregelen stimuleren waarmee de industrie wordt geholpen bij het doorvoeren van de nodige veranderingen.
Het is van belang dat de milieudoelen in de hele Gemeenschap zo kosteneffectief mogelijk worden bereikt.
De luchtkwaliteit in Europa is de laatste jaren aanmerkelijk verbeterd.
De uitstoot is in ieder geval in de energiesector, het verkeer en de industrie aanzienlijk verminderd.
Op milieugebied zijn er de laatste jaren dan ook voortdurend nieuwe EU-voorschriften gekomen en aan de industrie zijn nieuwe doelen gesteld.
Ik vind het wat problematisch dat de doelstellingen herhaaldelijk worden herzien voordat de praktische gevolgen voor het milieu en de kosten voor de industrie van de al goedgekeurde wetgevingsmaatregelen goed zijn beoordeeld.
Het is belangrijk dat de al overeengekomen maatregelen in de lidstaten volledig worden uitgevoerd voordat er extra eisen worden gesteld.
Deze twee doelstellingen zijn naar mijn mening niet met elkaar in strijd.
Tot slot nog een opmerking over de emissies van de zee- en luchtvaart. Naar mijn mening moeten er op internationaal niveau afspraken worden gemaakt over de beperking van emissies, en in deze fase moeten ze buiten de toepassing van de richtlijnen worden gelaten.
Wat de langetermijndoelen betreft, ben ik van mening dat er geen scherpe termijn gesteld moet worden, maar dat de lidstaten er overeenkomstig hun eigen doelstellingen naar moeten streven op of voor de termijn aan de normen te voldoen.
Mijnheer de Voorzitter, geachte afgevaardigden, wij hebben de afgelopen jaren grote inspanningen geleverd om verzuring en vervuiling tegen te gaan.
Ik hoop dat we met dit voorstel een volgende, belangrijke stap in die richting kunnen doen. Daarom wil ik de rapporteur, mevrouw Myller, met nadruk bedanken voor haar waardevolle werk.
Het protocol van Gothenburg is een stap in de goede richting, maar het gaat nog lang niet ver genoeg.
Wat de verzuring betreft, gaat het protocol slechts half zo ver als de doelstelling die al door het Parlement en de Raad is overeengekomen.
Als we de door de Commissie voorgestelde maatregelen niet aannemen, zal een aanzienlijk aantal mensen vroegtijdig komen te overlijden.
Het protocol is het resultaat van een proces waarin te weinig druk is uitgeoefend op de onwilligen om te doen wat ze zouden moeten doen. De Gemeenschap moet hierdoor echter niet op de afgesproken doelstellingen terugkomen.
Men moet de kosten van het voorstel van de Commissie in het juiste perspectief blijven zien.
Zelfs als we uitgaan van de zeer pessimistische schatting van de Commissie, waarin niet volledig rekening wordt gehouden met Kyoto en met niet-technische oplossingen, bedragen de kosten slechts 0,08% van het BNP van de Gemeenschap in 2010.
Indien de lidstaten de in Kyoto gemaakte afspraken willen nakomen, zullen ze een aantal maatregelen moeten nemen waardoor de voorgestelde emissiemaxima goedkoper kunnen worden gerealiseerd.
De bewering dat de maxima niet haalbaar zijn, komt gevaarlijk dicht in de buurt van het negeren van de afspraken van Kyoto.
Ik zal nu ingaan op de amendementen.
De Commissie kan de amendementen 3, 8, 9, 13, 19 en 21 in zijn geheel overnemen.
De Commissie kan de grondgedachte van de amendementen 1 en 2 ten dele overnemen.
In ons gewijzigde voorstel zullen wij een overweging opnemen die het initiatiefrecht van de Commissie niet lijkt te beperken.
Tevens zullen wij in artikel 9 van de richtlijn een verwijzing opnemen waardoor de nieuwe overweging praktisch toepasbaar wordt.
Hieruit volgt logischerwijs dat de Commissie amendement 27 niet kan overnemen.
Het doel van het voorstel van de Commissie is dat de lidstaten zoveel mogelijk flexibiliteit behouden. Wij kunnen echter niet uitsluiten dat de Gemeenschap meer maatregelen zal voorstellen indien de lidstaten daardoor op een efficiëntere manier de emissiemaxima kunnen realiseren.
De Commissie kan amendement 11 ook gedeeltelijk overnemen, waardoor artikel 9 nog verder aangepast moet worden.
Wij zijn het ermee eens dat bij de herziening van de wetgeving ook rekening moet worden houden met de emissies van vliegtuigen, met verdere emissiereducties in regio's die aan de Gemeenschap grenzen, met maatregelen die in kandidaat-landen worden genomen en met transportfactoren.
De Commissie kan echter niet het voorstel overnemen om de data voor de rapportage aan het Parlement en de Raad te vervroegen.
In 2003 zal de Commissie nog nauwelijks over gegevens van de lidstaten beschikken waarover verslag uitgebracht kan worden of waarop besluiten kunnen worden gebaseerd.
De Commissie weet in 2011 nog niet of de maxima in 2010 gerealiseerd zijn, omdat de lidstaten genoeg tijd gegund moet worden om hun eigen resultaten te inventariseren.
Wij kunnen de principes waarop amendement 12 is gebaseerd, gedeeltelijk overnemen.
Wij zullen daarom artikel 9.3 herzien, waarbij een groot deel van het voorgestelde amendement zal worden overgenomen.
De Commissie kan de principes van amendement 23 overnemen.
De verwijzing naar landen buiten het VN/ECE-proces moet beperkt worden tot de landen die gegevens hebben verstrekt en waarvan de emissies relevant zijn voor de vervuiling in de Gemeenschap.
De Commissie kan de amendementen 24, 25 en 26 in principe overnemen en ze zal hiermee ook rekening houden bij de herziening van artikel 9 in het gewijzigde voorstel.
De Commissie kan veel begrip opbrengen voor de bezorgdheid die aan de amendementen 16 en 17 ten grondslag ligt.
Er moet rekening worden gehouden met het feit dat kleinere lidstaten de last minder gemakkelijk kunnen verdelen.
Aangezien het echter om grensoverschrijdende vervuiling gaat, is de Commissie van mening dat aanpassingen van de maxima voor individuele lidstaten uitsluitend kunnen plaatsvinden als onderdeel van een algehele herziening van de maxima.
Wij zullen derhalve een nieuwe overweging en wijzigingen in artikel 9 voorstellen, waardoor bij een herziening naar behoren rekening wordt gehouden met de gevolgen voor kleinere lidstaten.
De Commissie kan het gedeelte van amendement 20 overnemen dat betrekking heeft op de toevoeging van de woorden "een juiste" in overweging 9.
De rest van amendement 20 kunnen wij echter niet overnemen.
De Commissie kan de amendementen 15, 28, 29 en 32 niet overnemen.
De strekking van deze amendementen is om de afgesproken emissiemaxima van de Gemeenschap met betrekking tot verzuring - en dus ter bescherming van de gezondheid van onze burgers - te vervangen door de emissiemaxima uit het protocol van Gothenburg.
Zoals gezegd, schieten de emissiemaxima uit dat protocol tekort.
De Commissie denkt dat het niet moeilijk zal zijn de door haar voorgestelde emissiemaxima te halen, als de lidstaten de in Kyoto aangegane verplichtingen serieus nemen.
Wellicht kunnen we in 2010 verdergaande maatregelen nemen, maar daar kunnen we pas een beslissing over nemen als bekend is in welke mate de lidstaten de doelstellingen van Kyoto hebben gehaald.
Daarom kunnen we amendement 31 niet overnemen.
De Commissie kan ook de amendementen 4 en 14 niet overnemen. Krachtens het subsidiariteitsbeginsel is het aan de lidstaten, en niet aan de Commissie, om sancties op te leggen bij overtredingen van de nationale wetgeving.
Bovendien wordt in amendement 14 geprobeerd de op het Verdrag berustende bevoegdheid van de Commissie te beperken die inhoudt dat de Commissie bepaalt wanneer een inbreukprocedure moet worden gestart.
De amendementen 5, 18 en 30 zijn eveneens onaanvaardbaar.
De Commissie hecht groot belang aan het nastreven van langetermijndoelstellingen voor de bescherming van het milieu en de volksgezondheid, maar wij beschikken gewoonweg over onvoldoende informatie om te voorspellen wanneer die langetermijndoelstellingen daadwerkelijk worden gehaald.
De Commissie kan amendement 6 ook niet overnemen.
Emissies van het internationaal maritiem verkeer en van vliegtuigen kunnen niet volledig worden gecontroleerd door individuele lidstaten en zelfs niet door de Gemeenschap. Daarom kunnen dergelijke emissies ook niet in de nationale emissiemaxima worden opgenomen.
Indien er in dit verband maatregelen nodig zijn, dienen deze door de Internationale Maritieme Organisatie of door de internationale burgerluchtvaartorganisatie ICAO te worden genomen.
De IMO heeft zich vorige week akkoord verklaard met het voorstel van de Gemeenschap om de Noordzee aan te merken als een controlegebied voor zwaveldioxide.
De Commissie zal onderzoeken of er meer van zulke voorstellen aan de IMO gedaan moeten worden en of internationale actie ten aanzien van vliegtuigemissies noodzakelijk is.
De Commissie kan amendement 7 niet overnemen omdat het gebaseerd is op een misleidende vergelijking met de richtlijn inzake de emissie van oplosmiddelen, waar bij bepaalde processen sprake kan zijn van hoge temperaturen.
Niet-vluchtige organische stoffen vallen in deze voorstellen automatisch buiten de definitie van "vluchtige organische stoffen" omdat zij onder normale omstandigheden niet in de lucht worden aangetroffen en daarom ook geen bijdrage leveren aan de ozonvorming.
De voorgestelde definitie is identiek aan die van het Gothenburg-protocol.
Wij moeten ervoor zorgen dat de technische definities consistent blijven.
De Commissie kan amendement 10 niet aanvaarden.
Daardoor zou namelijk de essentiële verplichting voor de lidstaten komen te vervallen om de nationale emissie-inventarissen regelmatig bij te werken.
Mijnheer de Voorzitter, amendement 22 kunnen wij ook niet overnemen.
De formulering die door de Commissie is voorgesteld voor de belangrijke kwestie van de publieksvoorlichting, is in overeenstemming met de overeenkomsten over de eerste twee dochterrichtlijnen inzake de luchtkwaliteit.
Tenslotte zou ik de vraag van mevrouw Oomen-Ruijten over de voorstellen betreffende de grote verbrandingsinstallaties willen beantwoorden.
De Raad is er in december niet in geslaagd is om een gemeenschappelijk standpunt te bepalen. De Commissie steunt daarom nu het Portugese voorzitterschap in zijn pogingen om in samenhang met dit voorstel ook vooruitgang te boeken met betrekking tot die verbrandingsinstallaties.
Het debat is gesloten.
De stemming vindt morgen om 12.00 uur plaats.
Milieuwetgeving
Aan de orde is het gecombineerd debat over twee mondelinge vragen aan de Commissie over programma's uit hoofde van de structuurfondsen van de lidstaten en de nationale tenuitvoerlegging van de milieuwetgeving van de EU (B5-0014/2000 en B5-0208/2000).
Mijnheer de Voorzitter, ik zou graag namens de milieucommissie in ieder geval één van de mondelinge vragen willen toelichten.
In de eerste plaats heb ik alle begrip voor dat de commissaris een betere tenuitvoerlegging van de wetgeving van de Europese Unie wenst.
De gehele milieucommissie zou dat ook graag zien.
Ik wil iets citeren uit de Britse Sunday Telegraph van afgelopen zondag.
De eerste alinea luidt als volgt: "De Europese Commissie heeft het Verenigd Koninkrijk verteld dat het maximaal 200 miljoen pond aan steun voor de armere regio's kwijtraakt als het VK de Europese wetgeving om vogels en hun habitats te beschermen niet uitvoert."
Ik zou graag willen weten of dit dreigement ook daadwerkelijk door de Commissie geuit is, en zo ja, of de Commissie vindt dat zij daartoe het recht heeft.
Dit is overigens ook een kwestie waar mijn Duitse collega's, die de andere mondelinge vraag hebben gesteld, nader op in zullen gaan.
De milieucommissie is altijd geïnteresseerd in mogelijkheden om milieuoverwegingen te integreren met andere beleidsterreinen.
De vraag is echter of dat wel op deze manier kan gebeuren zonder de Verdragen te schenden.
Wij houden ons vanavond in dit drukbezochte Parlement bezig met het verschijnsel koppeling. Koppeling wil zeggen dat er gedreigd wordt met het intrekken of vasthouden van financiële steun om de tenuitvoerlegging van bepaalde wetgeving te verbeteren.
Daarbij kan het soms om wetgeving in een beleidssector gaan die vrijwel niets te maken heeft met de sector waar de steun voor bedoeld is, hoewel het in dit geval wel om twee nauw verwante sectoren gaat. Koppeling is een instrument dat de leden van het Europees Parlement af en toe in overweging nemen, maar laten liggen zodra zij zich realiseren dat het gebruik ervan gevolgen kan hebben voor de regio's die zij vertegenwoordigen.
Dat blijkt vanavond niet alleen uit de opvattingen van enkele Duitse parlementsleden, maar ook van een aantal Britse collega's.
In de artikelen 12 en 41 van de verordening houdende algemene bepalingen inzake de structuurfondsen is vastgelegd dat het verlenen van steun uitgesteld kan worden indien er te weinig informatie beschikbaar is over de milieueffecten van de projecten waarvoor de subsidieaanvraag is ingediend. De vraag is nu in hoeverre de Europese Commissie bereid is om die bepalingen te gebruiken.
Wat we in ieder geval moeten vermijden, is een botsing tussen de doelstellingen van de structuurfondsen en het streven van de Europese Unie om de natuurlijke habitats te beschermen.
Stel dat iemand in een bepaald deel van de Europese Unie een snelweg wil aanleggen omdat daarvoor geld uit de structuurfondsen beschikbaar is en het banen oplevert in dat deel van Unie. Moet je dan niet oppassen dat die snelweg niet dwars door een gebied gaat dat door de nationale regering de status van beschermd natuurgebied heeft gekregen?
Zulke situaties hebben zich in het verleden voorgedaan, zeker in verband met grote infrastructurele projecten.
Wij willen dergelijke situaties vermijden, maar wij weten tegelijkertijd dat die conflicten wel degelijk kunnen ontstaan doordat de lidstaten de richtlijnen inzake habitats en in het wild levende vogels niet ten uitvoer leggen. Daarnaast zouden dergelijke conflicten zich kunnen voordoen omdat de lidstaten hebben verzuimd bij de Commissie de lijsten met gebieden in te leveren die mogelijk van communautaire betekenis zijn, hetzij omdat er bepaalde soorten natuurlijke habitats voorkomen, hetzij omdat ze de habitat zijn van dier- of plantensoorten van communautair belang.
Die lijsten moesten oorspronkelijk al in juni 1995 worden ingeleverd. Als de Commissie niet over die informatie beschikt, hoe kan zij er dan zeker van zijn dat projecten die uit de structuurfondsen worden gefinancierd - en dat zijn meestal grootschalige projecten - geen schade zullen toebrengen aan gebieden die in potentie voor de hele Europese Unie van belang kunnen zijn?
Als wij toestaan dat unieke habitats vernietigd worden, zullen de toekomstige generaties ons dat altijd kwalijk blijven nemen. Toen wij trouwens acht jaar geleden het verslag over de richtlijn inzake habitats hebben aangenomen, spraken wij ons al uit vóór de instandhouding van die unieke habitats.
In 1997 hebben we dat nog een keer bevestigd met de wijzigingen in de bijlage bij deze richtlijn.
Het probleem wordt veroorzaakt door lidstaten die de richtlijn niet in acht nemen, en daar behoort mijn eigen land ook toe.
Wanneer er twijfel bestaat over hun aanspraken op structuurfondsen, dan is dat de schuld van de nationale regeringen zelf.
Die twijfel doet zich op dit moment ook voor ten aanzien van het Verenigd Koninkrijk omdat de habitatrichtlijn in mijn land niet volledig ten uitvoer is gelegd of omdat niet alle bepalingen in acht worden genomen.
Door inachtneming van de richtlijnen inzake habitats en in het wild levende vogels kunnen alle nationale regeringen, dus ook die van het Verenigd Koninkrijk en Duitsland, de eerdergenoemde dreiging wegnemen.
Ik vertegenwoordig Cornwall, dat sinds kort de status van doelstelling 1-gebied heeft gekregen. De structuurfondsen voor Cornwall worden van twee kanten bedreigd: door de traagheid van de regering bij het uitvoeren van deze richtlijn en door de incompetentie en de bekrompenheid van diezelfde regering.
Zelfs als de Europese Commissie maximale steun zou toekennen aan het Verenigd Koninkrijk, is er geen enkele garantie dat onze Scrooge-achtige minister van Financiën hetzelfde bedrag op tafel zal leggen.
Mijnheer de Voorzitter, dames en heren, de habitatrichtlijn is een onderwerp dat ons reeds geruime tijd bezighoudt, en nu maken wij de moeizame geboorte mee.
Ik wil echter meteen zeggen dat de habitatrichtlijn zeer belangrijk is, en in Europa een nieuw klimaat schept voor de bescherming van natuur, milieu en vogels.
Ik wil dit doel eigenlijk in geen enkel opzicht wijzigen of verfraaien, en ik vind het ook goed dat de Commissie consequent op de omzetting van de EU-wetgeving toeziet.
Bij de habitatrichtlijn is het echter de vraag of de door ons uitgevaardigde wetgeving wel omzetbaar is. Wat dat betreft zie ik duidelijk zwakke punten.
De habitatrichtlijn is voor mij een geval waarin de wetgeving niet strookt met de mogelijkheden van de regio's.
Ook de verschillende juridische interpretaties in de lidstaten vanwege de ten dele onduidelijke definities in de EU-wetgeving zijn een probleem. Anderzijds is er nauwelijks sprake van subsidiariteit.
Herziening van de habitatrichtlijn moet daarom niet worden uitgesloten. Daarbij zal men rekening moeten houden met de moeilijkheden die zich bij de huidige omzetting voordoen.
Naast deze algemene kritiek op de habitatrichtlijn wil ik ingaan op de vermenging van het Europees milieubeleid met het structuurbeleid. Dat is voor mij een bijzonder probleem.
In artikel 12 van de op 21 juni 1999 uitgevaardigde verordening voor de structuurfondsen wordt in de mogelijkheid van sancties voorzien. Er kunnen sancties worden toegepast op overtredingen bij de omzetting van de milieuwetgeving, bij openbare aanbestedingen en niet-eerbiediging van de gelijkheid van mannen en vrouwen.
Tot nu toe dreigt de Commissie alleen met sancties met betrekking tot de habitatrichtlijn.
Is zij ook van plan bij de andere vraagstukken sanctiemechanismen in te voeren?
Mijns inziens is dit een moeilijk begaanbare weg.
De EU heeft een heel ander middel om sancties op te leggen, namelijk het Europees Hof van Justitie.
De mogelijkheid van vermindering of uitstel van betaling van structuurmiddelen is al een vorm van sancties. De uitwerking daarvan op de betrokken regio's is zelfs niet te overzien.
Welk lot zal reeds gestarte projecten beschoren zijn, en vooral, wat gebeurt er wanneer een regio helemaal geen geld uit de structuurfondsen krijgt?
Welke sancties legt de Commissie dan op bij de niet-omzetting van de EU-milieuwetgeving?
De Commissie is trouwens ook allesbehalve zeker van haar zaak, zoals blijkt uit het feit dat zij eerst heel het land onder de sanctieregeling wil laten vallen en dan weer terugkrabbelt en zich tot één regio beperkt. Dat hebt u, mevrouw de commissaris, tegen minister Trittin gezegd.
Ik wil graag dat deze zaken hier duidelijk voor het voetlicht worden gebracht.
Mijnheer de Voorzitter, als ik naar dit debat luister en naar de collega's en de klok kijk, weet ik niet zeker wat ik nu het liefste zou hebben, beschermde gebieden voor flora, fauna en habitats of beschermde gebieden voor milieubewuste afgevaardigden.
Momenteel interesseer ik mij eerlijk gezegd meer voor beschermde gebieden voor afgevaardigden, maar dat is niet het onderwerp van gesprek.
Onze mondelinge vraag aan u, mevrouw de commissaris, heeft een ander doel.
Ik had eigenlijk liever eerst uw antwoord gehoord, maar u hebt er de voorkeur aangegeven aan het einde van het debat te spreken.
Wij spreken hier over iets waarvan de meeste aanwezigen de wordingsgeschiedenis kennen.
De wetgeving inzake flora, fauna en habitats had eigenlijk al voor 1994 omgezet moeten zijn: het is nu 2000.
De EU-lijst van samenhangende natuurgebieden had in 1998 klaar moeten zijn: het is nu 2000.
De lidstaten hadden tot 1995 de Commissie in kennis moeten stellen van hun gebieden: het is nu 2000.
Veel lidstaten, met inbegrip van mijn land, hebben dit niet gedaan.
Duitsland heeft de wetgeving bijvoorbeeld in 1998 omgezet, in plaats van in 1994.
Maar vier jaartjes te laat: lang niet slecht, zou men kunnen denken.
De lijst van de Europese Unie is bijgevolg ook niet klaar.
Dat kan ook moeilijk!
Veel lidstaten en veel regio's hebben hun gebieden niet medegedeeld.
Zojuist vroeg de heer Schnellhardt zich af of wij bij de habitatrichtlijn misschien iets verkeerds hebben gedaan.
Het kan best zijn, mijnheer Schnellhardt, dat wij iets hebben gemaakt dat niet helemaal haalbaar, niet optimaal, niet geheel perfect is.
Het vervelende is echter dat het zo niet werkt in de Europese Unie, dat als iemand een stuk wetgeving niet zo goed vindt, hij er geen gevolg aan hoeft te geven.
Als wij dat zouden toestaan, zou dat ook opgaan voor andere sectoren en andere gebieden die u en mij misschien minder bevallen.
Wij hebben nu eenmaal dat vervelende systeem in de Europese Unie dat rechtszekerheid heet.
Wij hebben nu eenmaal dat vervelende systeem dat wetgeving heet, wetgeving die in dit Europees Parlement met instemming van de lidstaten tot stand is gekomen, en die moet worden nageleefd!
Dat is misschien wat te streng en te juridisch geredeneerd, maar zo ligt het nu eenmaal: wij leven in de Europese Unie in een rechtsstelsel.
De heer Jarzembowski is daar de grootste voorstander van, want hij komt uit Hamburg, en Hamburg is een van de weinige Duitse regio's, - samen met Berlijn, mijn terrein - die wel gebieden hebben aangewezen. Als stadstaten hebben wij het echter veel makkelijker; moet ik daar eerlijkheidshalve aan toevoegen.
Ik wil de heer Schnellhardt echter absoluut niets verwijten. Hij komt uit een van de nieuwe deelstaten en die staan er niet zo goed voor.
Dat is een intern Duits probleem. Dat lossen we later nog wel eens op, op een andere plaats in dit Parlement.
Waar wij het vandaag over hebben, is dat Europa zijn natuur verliest en dat Europa de rechtszekerheid moet handhaven, mijnheer de Voorzitter.
Dan kom ik nu bij mijn laatste punt. Mevrouw de commissaris, als het u niet lukt om de lidstaten die niet goed omzetten voor het Hof van Justitie aan te klagen, verliest u uw gezag en legitimiteit.
Dat is uw taak!
Als u vindt dat de wetgeving niet deugt, moet u die ons ter herziening voorleggen.
Als u echter vindt dat de wetgeving wel deugt, moet u naar het Europees Hof van Justitie stappen, en wel zo snel mogelijk!
Mijnheer de Voorzitter, het doet mij genoegen dat ik voor de vijfde keer vandaag met de commissaris in debat kan gaan op dit onmogelijk late uur.
Ik feliciteer haar met haar pogingen om de habitatrichtlijn en de daarmee samenhangende richtlijnen op een correcte wijze ten uitvoer te leggen.
Ik wens haar daarbij veel succes.
Ik heb vernomen dat sommige commissarissen van mening zijn dat ze in de afgelopen zes maanden meer van de lidstaten gedaan hebben gekregen dan in de afgelopen zes jaar.
Als dat waar is, dan is dat goed nieuws.
De commissaris probeert echter twee doelstellingen in evenwicht te houden: de bescherming van bedreigde dier- en plantensoorten enerzijds, en steun aan de armste regio's van Europa anderzijds.
In zekere zin bevind ik mij in dezelfde positie.
Ik wil enkele simpele vragen stellen. Hoe denkt de commissaris deze evenwichtsact vol te houden?
Wat moeten lidstaten precies ondernemen om aan haar eisen te voldoen?
Ik vertegenwoordig de mensen in Merseyside en in het noordwesten van Engeland. Is zij werkelijk bereid om die mensen te vertellen dat zij het recht op bepaalde structuurfondsen verliezen omdat hun regering de habitatrichtlijn niet goed heeft uitgevoerd?
Want om dat evenwicht gaat het, veronderstel ik.
Van fundamenteel belang is tenslotte de vraag of zij bereid is tot compromissen, om een oplossing te vinden als regeringen er langer over doen dan wenselijk is om hun beloften na te komen of hun werk te doen.
Stel dat een minister op zijn knieën valt, zijn polsen doorsnijdt en een met bloed geschreven belofte op papier zet dat hij de habitatrichtlijn binnen een afgesproken termijn volledig ten uitvoer zal leggen. Is de commissaris dan bereid de betreffende regio te steunen en structuurfondsen beschikbaar te stellen?
De vraag in hoeverre er binnen de structuurfondsen rekening wordt gehouden met onze milieuwetgeving, is een cruciale vraag. Ik waardeer het dan ook dat mevrouw Jackson, de heer Poettering en de heer Schnellhardt hiervoor belangstelling hebben getoond.
Tijdens de Commissievergadering van vandaag is dit onderwerp aan de orde geweest. Wij hebben met name gesproken over de koppeling met de richtlijnen inzake habitats en in het wild levende vogels.
Over het basisprincipe bestaat geen twijfel: de activiteiten die uit hoofde van de structuurfondsen en het Cohesiefonds voor cofinanciering in aanmerking komen, moeten een bijdrage leveren aan de bescherming en verbetering van het milieu in de Europese Unie.
Dit wordt ook bevestigd in de nieuwe kaderverordening inzake structuurfondsen en het Cohesiefonds en in de daarmee samenhangende richtsnoeren van de Commissie.
Wij moeten daarbij in gedachten houden dat zowel het Cohesiefonds als de structuurfondsen belangrijke investeringen in de ecologische infrastructuur financieren, zoals zuiveringsinstallaties voor afvalwater en afvalbeheersystemen.
Om misverstanden te voorkomen, wil ik één ding vooropstellen.
In de algemene verordening inzake de structuurfondsen is vastgelegd dat "de door de fondsen gefinancierde projecten in overeenstemming moeten zijn met het Verdrag en de op grond van het Verdrag vastgestelde besluiten, alsmede met het communautair beleid".
In tegenstelling tot wat er in een van de mondelinge vragen werd gesuggereerd, legt dit de lidstaten geen nieuwe verplichting op.
Deze bepaling is grotendeels ontleend aan de vorige kaderverordening inzake de structuurfondsen voor de programmaperiode 1994-1999.
De verordening inzake structuurfondsen is goedgekeurd door de lidstaten en door de Raad.
Wat de bescherming van gebieden betreft die onder de richtlijnen inzake habitats en in het wild levende vogels vallen, is het van belang dat we geen geld verstrekken voor maatregelen die een negatief effect hebben op die gebieden. Het is niet de bedoeling dat we met de ene hand steun geven aan lidstaten terwijl we met de andere hand een boete opleggen.
Dat is vanmiddag ook besloten in de Commissie. Michel Barnier zal de lidstaten binnen enkele dagen per brief op de hoogte stellen van onze besluiten.
De Commissie is in dit verband voornemens om alle mogelijkheden te benutten die de nieuwe kaderverordening inzake de structuurfondsen en het Cohesiefonds te bieden heeft.
In overeenstemming met de brief die de commissarissen Wulf-Mathies en Bjerregaard op 23 juni 1999 aan de lidstaten hebben gestuurd, zal de Commissie de eis handhaven dat de programmadocumenten voor de periode 2000-2006 de duidelijke en onherroepelijke toezegging bevatten dat de programma's consistent zijn met de bescherming van Natura 2000-gebieden.
Voor zover dat nog niet is gebeurd, dienen lidstaten binnen een overeengekomen periode een lijst met gebieden te overleggen. Bovendien moeten zij een formele garantie afgeven dat zij geen maatregelen zullen nemen die tot de achteruitgang van potentiële Natura 2000-gebieden kunnen leiden.
De Commissie zal vervolgens alle beschikbare middelen gebruiken om ervoor te zorgen dat de verplichtingen die men in de programmadocumenten is aangegaan, ook volledig worden nagekomen.
De Commissie is van plan om toezicht te houden op de situatie in de lidstaten door onder andere controles ter plaatse uit te voeren.
De vertegenwoordiger van de Commissie in het toezichthoudend comité zal er voor elk programma naar streven dat de lidstaten hun verplichtingen met betrekking tot Natura 2000 volledig nakomen.
De Commissie zal bovendien onmiddellijk actie ondernemen indien een lidstaat de verplichting niet nakomt om de in de habitat- en vogelrichtlijnen opgenomen lijst te verstrekken binnen het tijdsbestek dat in de programmadocumenten is overeengekomen.
Met uitzondering van bepaalde bijzondere situaties en met inachtneming van het proportionaliteitsbeginsel, zal die actie met name gericht zijn op een eventueel beroep op de bepalingen in de verordeningen inzake de structuurfondsen en het Cohesiefonds om betalingen op te schorten.
Uiteraard gaan de lopende inbreukprocedures tegen een aantal lidstaten die deze richtlijnen niet ten uitvoer hebben gelegd, gewoon door.
Kort samengevat hebben wij vandaag in de Commissie besloten dat wij eisen dat de lidstaten ons hun Natura 2000-lijst toesturen. Zoals eerder opgemerkt, had die lijst al jaren geleden ingediend moeten zijn.
Wij zullen alle beschikbare middelen gebruiken om te zorgen dat de lidstaten de verplichtingen die ze zijn aangegaan ook nakomen.
Zonder die lijsten kunnen noch de Commissie noch de lidstaten garanderen dat belangrijke natuurgebieden bij het uitvoeren van activiteiten uit hoofde van de structuurfondsen worden beschermd. Zonder die lijsten hebben we gewoon geen idee waar die gebieden zich bevinden.
Nog een laatste opmerking over de habitatrichtlijn.
De Commissie is het er niet mee eens dat deze richtlijn onduidelijk zou zijn.
De bedoeling van deze richtlijn is om een referentiekader vast te leggen. In overeenstemming met het subsidiariteitsbeginsel zijn de lidstaten zelf verantwoordelijk voor de specifieke tenuitvoerlegging.
De Commissie is niet van plan om deze richtlijn te herzien, maar lidstaten kunnen te allen tijde een beroep doen op de diensten van de Commissie voor ondersteuning bij de tenuitvoerlegging van de richtlijn, een proces dat nu eindelijk op gang begint te komen.
De enige gebieden waar de Commissie krachtens de habitatrichtlijn rekening mee zal houden, zijn de gebieden die op de lijsten van de lidstaten voorkomen.
De zogenaamde schaduwlijsten dienen uitsluitend als hulpmiddel voor de lidstaten om gebieden in hun eigen land te identificeren.
Op Gemeenschapsniveau kunnen die schaduwlijsten als wetenschappelijk referentiemateriaal worden gebruikt bij de inventarisatie van natuurlijke habitats en bestaande dier- en plantensoorten.
Ik dank u voor de gegeven toelichting, maar wij zijn toch zeer teleurgesteld over wat u zojuist zei. We meenden dat de vorige Commissie van een eenvoudig principe uitging: geen lijst, geen geld.
Vandaag komt u op dat uitgangspunt terug, u benadert de lidstaten opnieuw om ze te vragen de lijsten aan u te leveren.
Ze zijn echt te laat.
Ze blijven volkomen in gebreke met betrekking tot de Europese richtlijnen.
We weten vandaag nog steeds niet of u de technische, juridische en politieke middelen waarover u beschikt om Europese richtlijnen te doen naleven ook zult toepassen.
Ik kan me als gevolg hiervan goed voorstellen dat de lidstaten hartelijk om deze nieuwe benadering zullen moeten lachen; zij winnen er tenslotte tijd mee en de natuurbescherming trekt weer aan het kortste eind.
Uit verschillende verslagen van de Europese Unie en van het Europees Milieuagentschap kunnen we allemaal opmaken dat de achteruitgang van het milieu blijft doorgaan.
Ik vraag mij dan ook af: heeft u vandaag bij de acceptatie van het communautair bestek voor Portugal de lijst opgeëist met beschermde gebieden die onder de richtlijnen vallen?
Mijnheer de Voorzitter, het eerste verslag dat ik als afgevaardigde heb geschreven ging precies over dit onderwerp: milieu en structuurfondsen.
Mijn hoofdconclusie daarin was natuurlijk dat de met de structuurfondsen gefinancierde maatregelen in geen geval schade mogen berokkenen aan het milieu in de lidstaten, en dat daarom sterker de klemtoon moet worden gelegd op het belang van de milieudimensie, op elk plannings- en uitvoeringsniveau van de beleidsvormen van de Unie.
Hetzelfde moet ik vandaag herhalen. Ons hoofddoel moet altijd duurzame ontwikkeling zijn, dat wil zeggen: milieuvriendelijk ontwikkeling.
Daarom moet mijns inziens het Europees Parlement in zijn resolutie de Commissie uitnodigen erop toe te zien dat bij de uitvoering van de programma's van de structuurfondsen de communautaire milieuwetgeving, en met name de richtlijn inzake flora, fauna en habitats, in acht wordt genomen.
Tegelijkertijd moet men echter voorkomen in het andere uiterste te vervallen.
Het mag met andere woorden niet zo zijn dat men alle programma's tegenhoudt en geen enkel nieuw programma meer goedkeurt als er geen garanties bestaan voor de eerbiediging van een of twee verordeningen.
Je moet niet het kind met het badwater weggooien.
Ik stel absoluut niet voor om de wetgeving maar te overtreden.
Ik stel wel voor bij de uitvoering van de programma's toe te zien op toepassing van de wetgeving, en daarover moet het Parlement natuurlijk door de Commissie worden geïnformeerd.
Wij mogen niet vergeten dat met de structuurfondsen heel belangrijke maatregelen en activiteiten worden gefinancierd, met name in de meest benadeelde landen en regio's van de Unie, die echt hulp nodig hebben bij hun ontwikkeling en hun pogingen tot convergentie met de meer ontwikkelde landen.
Wij mogen evenmin uit het oog verliezen dat met de structuurfondsen heel vaak milieubeschermende maatregelen worden gefinancierd.
Als wij zonder enige uitzondering alle programma's stoppen, om de door talrijke collega's genoemde redenen, zullen wij het milieu eerder schaden dan beschermen.
Mijnheer de Voorzitter, er bestaat geen meningsverschil over het feit dat iedereen deze richtlijn wil uitvoeren.
Ik was dan ook verbaasd dat u volgens een van onze kranten hebt gedreigd met het stopzetten van Europese steun.
Ik vind dat een buitensporige reactie in het licht van wat wij trachten te bereiken.
U weet dat de Commissie tijdens een bemiddelingsbijeenkomst heeft ingestemd met een aangepast tijdpad voor het Verenigd Koninkrijk voor de herziening van de lijst en toevoeging van nieuwe gebieden.
In Parijs is afgesproken dat de herziene lijst in juli ingediend moet zijn, waarna er in oktober een nieuwe bemiddeling zal volgen.
Na jarenlang getreuzel door de voormalige conservatieve regering, wat overigens de partij van mevrouw Jackson is, zijn wij vastbesloten om in het Verenigd Koninkrijk naar eer en geweten aan onze verplichtingen te voldoen. Wij zullen de vereiste wettelijke maatregelen nemen en overlegprocedures volgen om te garanderen dat de richtlijn wordt gerespecteerd.
Dit proces is in volle gang en ik heb geen enkele aanleiding om aan te nemen dat de tot nu toe ingediende plannen voor regionale steun in dit stadium in strijd zouden zijn met de EU-richtlijnen inzake habitats en in het wild levende vogels.
Om die reden kan ik de koppeling die met deze ontwerpresolutie wordt beoogd, niet begrijpen en ook niet accepteren. Laat ik het duidelijk stellen.
Bij het programma in Merseyside bijvoorbeeld, zou door deze koppeling 2 miljard pond aan investeringen op de helling komen te staan. In het VK wonen 5 miljoen mensen in doelstelling 1-gebieden, waaronder Cornwall.
Voor al deze gebieden geldt dat iedere weigering van de Commissie om bepaalde programma's goed te keuren, een inbreuk vormen op het algemeen aanvaarde proportionaliteitsbeginsel - dat heeft de commissaris zelf gezegd. Dit beginsel houdt namelijk de verplichting in om de naleving van EU-wetgeving, in dit geval de richtlijnen inzake habitats en in het wild levende vogels, te realiseren met zo min mogelijk beperkende maatregelen.
Daarom moet er tussen het doel en de middelen een evenwichtige verhouding bestaan.
Uiteindelijk dient elke inbreuk op de EU-wetgeving aan het Europese Hof van Justitie te worden voorgelegd.
Ik kan niet accepteren dat het stopzetten van EU-steun aan de armste en meest steunbehoevende regio's, die daar van levensbelang is, onderdeel uitmaakt van een dergelijk evenwicht.
Commissaris Wallström heeft vandaag waarschijnlijk van commissaris Barnier te horen gekregen dat alle Europese programma's zonder onnodige vertraging moeten beginnen omdat het heel moeilijk kan zijn om die verloren tijd later nog in te halen.
Ik zou de commissaris dan ook willen vragen om haar collegiale verantwoordelijkheid te nemen en ervoor te zorgen dat de structuurfondsenprogramma's op tijd worden uitgevoerd.
Als lid van de Commissie is dat uw verantwoordelijkheid.
In tegenstelling tot de vorige spreker wil ik de commissaris graag feliciteren met haar dreigement om Europese steun stop te zetten.
Het moet echter geen loos dreigement blijken te zijn.
U moet het ook daadwerkelijk uitvoeren als lidstaten hun verantwoordelijkheid niet nemen.
Ik kom zelf uit een lidstaat die van die Europese steun profiteert. Ik vind het echter schandalig dat de richtlijnen inzake habitats en in het wild levende vogels, en ook andere richtlijnen, in mijn land zo slecht worden uitgevoerd.
Omgerekend per hoofd van de bevolking zijn wij het land waarover de meeste klachten worden ingediend.
Het wordt tijd dat de Europese Commissie actie onderneemt en besluit om de steun stop te zetten aan landen die niet bereid zijn om de regels in acht te nemen.
Als mijn eigen land daardoor wordt getroffen, dan moet dat maar.
Lidstaten dienen de Europese regelgeving te respecteren.
Voormalige commissarissen schreven ooit aan de Ierse regering: " Als u niet beschikt over een lijst met habitatgebieden die beschermd moeten worden, hoe kunnen wij dan vaststellen of de nationale programma's die u indient in overeenstemming zijn met de Europese richtlijnen?"
Daar moet u het op houden.
Als lidstaten niet bereid zijn om zich aan de richtlijnen te houden, dient de financiële steun stopgezet te worden.
Ik sta wat dat betreft voor de volle honderd procent achter u.
Mijnheer de Voorzitter, waarde collega's, veel te veel door de Europese Unie gefinancierde projecten en programma's komen niet overeen met de in de Verdragen en verordeningen vervatte doelstellingen van duurzame ontwikkeling en natuurbehoud. Dat kan gemakkelijk worden aangetoond.
Enerzijds gaat nagenoeg de helft van onze middelen naar de landbouw. Met dit geld financieren wij echter nog steeds een intensieve landbouw waarin het enkel om de productiviteit te doen is, terwijl de biologische en de extensieve landbouw aan hun lot worden overgelaten.
Anderzijds besteden wij een derde van onze begroting aan de structuurfondsen, ook al zijn het vooral de in dit kader gefinancierde projecten die in strijd zijn met de habitatrichtlijnen.
Portugal is hiervan een goed voorbeeld. Daarom loont het de moeite wat dieper op de Portugese situatie in te gaan.
In Portugal ontbreekt niet alleen een definitieve lijst van beschermde gebieden van communautair belang die in het netwerk Natura 2000 moeten worden opgenomen, maar bovendien wordt er ook geen gevolg gegeven aan de verplichting om een plan, regelgeving of een mechanisme voor het beheer en de bescherming van de reeds geselecteerde zones toe te passen.
Met andere woorden, de Portugese gebieden die momenteel deel uitmaken van het netwerk Natura 2000 zijn bij gebrek aan beschermende instrumenten ten volle overgeleverd aan de willekeur van gewetenloze concerns en projectontwikkelaars.
Vooral de geplande bouw van een toeristisch complex in Abano, in het park Sintra-Cascais baart ons ernstige zorgen. In verband hiermee zou ik de Commissie dan ook dringend willen verzoeken de nodige maatregelen te treffen.
Dit is echter lang niet alles, mijnheer de Voorzitter, waarde collega's.
In Portugal is namelijk ook de staat zelf voornemens projecten te verwezenlijken in door de Europese Unie beschermde gebieden die reeds deel uitmaken van het netwerk Natura 2000 of daarin in de toekomst zullen worden opgenomen. Op de koop toe wordt een aantal van deze projecten gefinancierd uit de structuurfondsen.
Helaas is Portugal geen alleenstaand geval. Het is niet meer dan een goed voorbeeld.
Ik hoop derhalve dat de Commissie haar wettig gezag zal aanwenden en geen middelen zal uittrekken voor het derde communautair bestek zolang de lidstaten hun respectieve lijsten voor het netwerk Natura 2000 niet hebben ingediend.
Mijnheer de Voorzitter, waar het in dit debat om draait, is de vraag of het theoretische engagement van de EU met betrekking tot duurzame ontwikkeling ook in de praktijk wordt gebracht. Met andere woorden: zijn wij, als puntje bij paaltje komt, ook bereid om moeilijke knopen door te hakken.
Duurzame ontwikkeling zou moeten betekenen dat zorg voor het milieu wordt verenigd met economische ontwikkeling.
In talloze verdragen sinds de VN-Milieuconferentie in Rio de Janeiro heeft de EU zich daartoe verbonden.
Ook artikel 6 van ons eigen EG-Verdrag verplicht ons om beide beleidsterreinen te integreren.
De kern van dit debat wordt gevormd door het rechtstreekse conflict tussen economische ontwikkeling en de beperkingen die het milieu daaraan stelt.
Wij zullen daarover steeds vaker moeilijke beslissingen moeten nemen.
Dat zal een goede test zijn om uit te vinden hoe diep onze betrokkenheid bij duurzame ontwikkeling nu eigenlijk is.
Wij hebben onlangs tijdens een plenaire vergadering uitgebreid over de beleidssamenhang in de EU gesproken.
Terecht onderstreepten parlementsleden uit alle fracties het belang van die beleidssamenhang, maar vandaag worden we alweer geconfronteerd met een schoolvoorbeeld van een onsamenhangend beleid.
Dat is de reden waarom de Fractie De Groenen/Vrije Europese Alliantie deze ontwerpresolutie van de milieucommissie van ganser harte steunt.
Mijnheer de Voorzitter, mevrouw de commissaris, ik heb met grote aandacht geluisterd naar uw redevoering, maar ik heb die niet helemaal begrepen.
Ik zal de mededeling van de Commissie zorgvuldig nalezen, maar misschien kunt u mij nu al helpen een en ander goed te begrijpen.
Kan de Commissie volgens u goedkeuring van plannen tegenhouden, of gaat het alleen om de uitbetaling van middelen voor afzonderlijke projecten?
Dat was niet geheel duidelijk.
Ik wil twee, drie korte opmerkingen maken.
Ten eerste vind ik dat het communautair recht als één geheel moet worden gezien.
In het communautair recht staat dat wanneer een lidstaat niet, of niet goed omzet, het land moet worden aangeklaagd.
Dat zou u moeten doen!
U moet niet via een achterdeurtje, via de niet-uitbetaling van middelen proberen te bereiken wat u met een procedure en een behoorlijk proces kunt bereiken.
Dat is voor mij niet helemaal correct.
Als u zegt dat de lidstaten het communautair recht overtreden, moet u de lidstaten voor het Hof dagen! Blijkbaar durft u dat niet aan en probeert u het via het achterdeurtje!
Blijkbaar wilt u de lidstaten indirect dwingen tot gehoorzaamheid. Dat is mijns inziens niet correct en ook niet erg moedig.
Ten tweede worden, mevrouw de commissaris, de structuurmiddelen niet uitgegeven om de natuur schade te berokkenen.
Zij worden uitgegeven om arbeidsplaatsen te creëren, om de regio's een steuntje in de rug te geven.
Daarom mag men niet het oorspronkelijk doel, namelijk de hulpverlening aan de benadeelde gebieden, opofferen om een ander doel te bereiken.
Bovendien kan het niet door de beugel dat een commissaris zich opwerpt als hoofdcommissaris, dat een commissaris de anderen vertelt wat zij mogen doen.
Niemand van ons wil dat er ook maar iets wordt nagelaten om het milieu te beschermen.
De regio's mogen echter niet de dupe worden van mogelijke nalatigheid van de lidstaten. Dat kan niet!
Ook dat moeten we goed in de gaten houden.
Mijnheer de Voorzitter, in aansluiting op de woorden van mijn collega's die de noodzaak van de onderhavige resolutie hebben aangetoond, wil ik in mijn betoog twee uitgesproken negatieve gevallen aan de kaak stellen. Beide hebben betrekking op mijn land, Galicië, maar dit soort situaties doet zich evengoed in andere Europese landen voor.
In Pontevedra bevindt zich vlakbij de stad, op een uitgelezen plek aan zee, een enorm chemisch industriecomplex.
De overheidsbedrijven ENCE-ELNOSA produceren er cellulosepulp en chloor. Welnu, de Galicische en Spaanse autoriteiten laten de door dit complex veroorzaakte water- en luchtvervuiling oogluikend toe, ondanks het niet-aflatende protest van de bevolking.
In Vila Garcia de Arousa werden op een door het EFRO gefinancierde kade reservoirs voor 80 miljoen kubieke meter koolwaterstof gebouwd. De ongelukken die zich bij de bediening van deze reservoirs of met de transportschepen kunnen voordoen, betekenen een gevaar voor de visserij, die maar liefst 18.000 mensen tewerkstelt.
Mijnheer de Voorzitter, mijns inziens is de volledige en correcte toepassing van het communautaire milieubeleid de grootste uitdaging waarmee de lidstaten tegenwoordig worden geconfronteerd.
Helaas voldoet men echter niet aan de vereisten van het milieubeleid. Deze worden niet naar behoren voor ogen gehouden bij de uitwerking en goedkeuring van programma's en projecten van de lidstaten.
De situatie wordt zelfs nog moeilijker als men bedenkt dat de milieuwetgeving overtreden wordt; niet alleen bij de met Europese middelen gefinancierde projecten en programma's, maar ook bij de met particulier en nationaal kapitaal gefinancierde werken.
Ik wil hierbij uw aandacht vestigen op overweging b) en de paragrafen 3 en 8 van de resolutie. Daarin wordt dit thema aangekaart.
Het zou onbegrijpelijk zijn indien eerbiediging en toepassing van de Europese milieuwetgeving niet voor alle projecten verplicht zou zijn, ongeacht of de financiering communautair of niet-communautair is.
De landen die de milieuwetgeving overtreden, moeten derhalve de boodschap van de Commissie goed in hun oren knopen. De Commissie moet er als hoedster van het primair en secundair communautair recht immers op toezien dat het milieu niet wordt vernietigd met de bouw van allerlei werken.
Het is onaanvaardbaar dat nog steeds essentiële stukken wetgeving op flagrante wijze worden geschonden.
Wij moeten eindelijk bekend maken wat in de lidstaten gebeurt. Men moet weten dat een juist beleid transparantie, moed en waarheid vereist.
De waarheid is dat de richtlijnen voor het netwerk Natura 2000, in mijn land en in de andere landen, onvolledig worden toegepast. Ik zal u een voorbeeld geven: de Malliakos Kolpos en de waterbiotoop van de rivier Sperchios zijn voorgesteld als beschermde gebieden voor het programma "Netwerk Natura 2000".
Men heeft echter voorgesteld een brug te bouwen over de Malliakos Kolpos, en dat is een overtreding van de communautaire wetgeving. Er is bovendien wel degelijk een alternatieve oplossing mogelijk.
Daarom nodig ik de Commissie dringend uit, toe te zien op een doeltreffende toepassing en eerbiediging van de communautaire milieuwetgeving bij alle projecten en, indien nodig, zoals ook mijn collega zojuist reeds zei, een beroep te doen op het Europese Hof van Justitie. De Commissie moet flinke sancties voorstellen en streng zijn.
Mijnheer de Voorzitter, ik kan niet nalaten om op te merken dat het algemeen bekend is dat mijn Ierse collega aan de overkant in de hoofdstad Dublin woont, zodat ze zich niet al te veel zorgen hoeft te maken over deze gebieden. Maar dit terzijde.
Ik steun de doelstelling die vandaag aan de orde is, evenals de mogelijkheid voor de Commissie om de structuurfondsen als stok achter de deur te gebruiken om recalcitrante lidstaten, zoals Ierland, te stimuleren om de zaakjes in eigen land op orde te brengen met betrekking tot de Natura 2000-gebieden. Misschien is dit zelfs wel de meest effectieve methode die we hebben.
Geen enkel land heeft bijvoorbeeld nog volledig voldaan aan de verplichtingen uit de habitatrichtlijn, laat staan binnen het daarvoor wettelijk vastgelegde tijdsbestek.
Vanwege inbreuken op de habitatrichtlijn is de Commissie op dit moment bezig met procedures tegen bijna alle lidstaten: twaalf Europese landen dienen zich voor het Europese Hof te verantwoorden.
Met de richtlijn inzake in het wild levende vogels is het al net zo somber gesteld: twintig jaar nadat deze richtlijn is aangenomen, staat dertien landen een juridische procedure te wachten omdat ze die richtlijn niet ten uitvoer leggen.
Op dit moment ziet het ernaar uit dat zes landen het risico lopen dat hun aanvragen voor structuurfondsen vertraagd of zelfs afgewezen worden. Behalve mijn eigen land, het Verenigd Koninkrijk, gaat het om Frankrijk, Zweden, België en bepaalde Duitse deelstaten.
Vorig jaar december heb ik deze kwestie nog in de Ierse senaat aan de orde gesteld. Ik heb toen de verschillende richtlijnen opgenoemd - en dat waren voornamelijk milieurichtlijnen - die we niet op tijd hadden omgezet, of pas jaren nadat de omzettingstermijn was verstreken.
In Ierland worden dan vaak grondwettelijke argumenten als oorzaak aangevoerd.
Het is waar dat de bescherming van de eigendomsrechten zoals die in onze grondwet is vastgelegd, voor veel regeringen een onoverkomelijke hindernis is geweest bij het aanwijzen van natuurgebieden.
Door het voorstel om de structuurfondsen als stok achter de deur te gebruiken, zullen landen als Ierland zich echter sneller concentreren op zaken die daadwerkelijk van belang zijn. Voorwaarde daarbij is wel dat het proportionaliteitsbeginsel wordt gerespecteerd.
Voor morgen heb ik in dit verband twee amendementen ingediend, waardoor enkele woordjes worden toegevoegd aan punt 2 en punt 3, namelijk: "opdat door de EU gefinancierde programma's gebieden, die thans of eventueel in de toekomst beschermd (zullen) zijn, niet op ongeoorloofde wijze aantasten of vernietigen".
Wellicht dat u hiermee in punt 2 en punt 3 van de ontwerpresolutie rekening kunt houden.
Mijnheer de Voorzitter, mevrouw de commissaris, de omzetting van de richtlijn inzake flora, fauna en habitats zorgt in veel regio's voor opwinding, en stoot vaak ook op grote moeilijkheden.
De onduidelijke toepassingscriteria zijn ook de reden waarom de omzetting negen jaar heeft geduurd.
In de regio waar ik vandaan kom is voor de aanwijzing van de habitat-gebieden een overlegprocedure gestart.
Bij die procedure zijn enkele problemen aan de dag getreden.
Zo zijn de kleine en middelgrote landbouwbedrijven van mening dat de richtlijn de mogelijkheden tot bebouwing en het gebruik van akkergrond en weidegrond zal beperken.
Dat betekent indirect een waardevermindering van de grond.
Op gemeentelijk niveau is de richtlijn in haar huidige vorm bovendien een hinderpaal voor belangrijke infrastructurele maatregelen.
De Commissie probeert de lidstaten onder druk te zetten door hen te dreigen met inhouding van geld uit de structuurfondsen als zij de richtlijn niet omzetten. Daarmee bewandelt zij gegarandeerd de verkeerde weg.
Als men de betaling van structuurmiddelen stopzet omdat geen omzetting plaatsvindt, zet men mogelijkerwijs lopende projecten op de helling en brengt men de algemene economische ontwikkeling van een regio in gevaar. Ik ben ervan overtuigd dat dit ook niet in het belang van de Commissie is.
Het zou goed zijn de richtlijn 9243 nog eens onder de loep te nemen om na te gaan of zij niet kan worden verbeterd en verduidelijkt.
De burgers hebben het recht te weten met welke gevolgen zij geconfronteerd worden.
Eigenaars moeten reeds voor de aanwijzing van gebieden weten welke instandhoudingsdoelstellingen worden nagestreefd en met welke maatregelen.
Daarom verzoek ik u om steun voor het amendement dat ik samen met de heer Schnellhardt heb ingediend.
Dames en heren, ik zou graag enkele afsluitende opmerkingen willen maken.
Het gaat hier niet om de tenuitvoerlegging van de habitatrichtlijn.
U weet dat deze richtlijn geen inspanningsverbintenis, maar een resultaatsverbintenis inhoudt.
Het gaat er hier om dat we voldoen aan onze verplichtingen uit hoofde van de verordening inzake structuurfondsen. Zonder die lijsten zijn we niet in staat om te garanderen dat we de belangrijke natuurgebieden kunnen beschermen tegen schadelijke gevolgen van structuurfondsenprogramma's.
Daar gaat het om.
Wij hebben vandaag bijvoorbeeld gesproken over een land waar veertig projecten lopen die negatieve gevolgen kunnen hebben voor beschermde gebieden. Maar hoe kunnen we dat controleren als we niet over een lijst met die gebieden beschikken?
Het is de taak van de Commissie om de bescherming van deze gebieden zeker te stellen.
U heeft gevraagd of dat dan ook betekent dat wij de operationele programma's niet goed zullen keuren.
De Commissie is niet onredelijk.
Wij willen niet dat het goedkeuringsproces voor de operationele programma's van de structuurfondsen vertraging oploopt. Daar staat echter tegenover dat wij verwachten dat de lidstaten zich in hun programma's ondubbelzinnig verplichten om ons vóór een bepaalde datum de lijst toe te sturen.
Een duidelijk tijdschema dus.
Als wij de lijst niet op tijd in ons bezit hebben, zullen we meteen de procedure voor het opschorten van de betalingen in werking stellen.
Dat is het besluit dat we vandaag hebben genomen.
Voor alle duidelijkheid kan ik mevrouw Isler Béguin meedelen dat dit ook betekent dat de inhoud van de gemeenschappelijke brief van mevrouw Bjerregaard en mevrouw Wulf-Mathies nog steeds van kracht is.
Wij moeten beseffen dat dit ons de kans biedt onze verplichtingen krachtens de verordeningen inzake de structuurfondsen na te komen.
Dit wordt een zeer belangrijk instrument.
Wij hopen uiteraard dat we het niet hoeven te gebruiken en dat de lidstaten ons alsnog de lijsten zullen toesturen.
Daar moeten we op hopen, en misschien ook voor bidden.
Ik heb één ontwerpresolutie overeenkomstig artikel 40, lid 5, van het Reglement ontvangen.
Het debat is gesloten.
De stemming vindt morgen om 12.00 uur plaats.
(De vergadering wordt om 00.09 uur gesloten)
Ik geef het woord aan mevrouw Maes voor een motie van orde.
Maes (Verts/ALE).
Mijnheer de Voorzitter, het Parlement werd in kennis gesteld van een briefwisseling.
De heer Prodi heeft een brief geschreven aan mevrouw Fontaine in haar functie van Voorzitter van dit Parlement en daarin heeft hij zware kritiek uitgeoefend op de wijze waarop onze Commissie begrotingcontrole haar werk doet.
Wij zijn op dit ogenblik niet in het bezit van enig antwoord van mevrouw Fontaine, maar u begrijpt - en uw voorzitterschap zal dezelfde gevoelens hebben - dat deze brief ons zeer verwonderd heeft, om het eufemistisch uit te drukken.
De heer Prodi heeft ook een brief geschreven aan de heer Söderman waarin hij kritiek uitoefende op de wijze waarop de heer Söderman meent zijn ambt te moeten uitoefenen.
De heer Söderman heeft daarop geantwoord. We zijn wel in het bezit van deze brief.
Wij zouden dus graag weten wat het voorzitterschap met deze briefwisseling heeft aangevangen.
Mevrouw Maes, het voorzitterschap en het College van voorzitters zullen de door u genoemde kwestie onmiddellijk onderzoeken.
50ste verjaardag van het Verdrag van Genève - Humanitair volkenrecht
Aan de orde is de verklaring van de Raad over de 50ste verjaardag van de Verdragen van Genève - Humanitair volkenrecht.
Mijnheer de Voorzitter, dames en heren, sedert enkele maanden gedenken wij dat 50 jaar geleden het Verdrag van Genève betreffende de bescherming van burgers in oorlogstijd werd gesloten.
50 jaar geleden hebben 63 landen de vier conventies en de twee protocollen ondertekend die thans nog als grondslag voor het internationale humanitaire recht dienen.
Het is het vermelden waard dat die internationale rechtsakten werden vastgesteld in de periode onmiddellijk na de tweede wereldoorlog en uiting gaven aan de grote bezorgdheid die toentertijd in het internationale geweten bestond dat nog onder de indruk was van de vernietigende effecten van dat conflict.
Wat zich daarna heeft afgespeeld, heeft diegenen in het gelijk gesteld die de rechten wilden versterken van hen die zich in oorlogszones bevinden, ongeacht of het gaat om burgers of om militairen die niet direct bij het conflict betrokken zijn.
Van de oorlogvoerende partijen werd aldus een nieuwe gedragsethiek verlangd, namelijk meer aandacht voor de waardigheid van het leven, hetgeen geleidelijk tot de internationale norm op verschillende andere terreinen werd verheven.
Helaas is de feitelijke ontwikkeling het bewijs gaan leveren dat het bindend karakter van de conventies en de wijze van het in de praktijk uitvoeren daarvan, bij lange na niet toereikend waren in de situaties waarin men bescherming wilde bieden.
Ook vandaag nog blijven wij getuige van door barbarij gekenmerkte oorlogshandelingen, door de totale miskenning van de rechten van de burgerbevolking en van de niet bij de gevechtshandelingen betrokken militairen, waarbij men bij vele in conflicten verwikkelde staten of strijdkrachten een gedrag waarneemt dat aan geen enkel beginsel beantwoordt en dat vrijwel alleen wordt gekenmerkt door een doeleindenlogica.
En niet zelden ziet men dat de burgerbevolking bij uitstek het doelwit van militaire acties is via vormen van terrorisme of als instrument van politieke pressie.
Anderzijds lijkt het typische karakter van sommige conflicten, met name die waarin sprake is van burgeroorlog, veeleer te dienen als excuus voor de ernstigste misdrijven, die veelal worden begaan onder dekking van de afwezigheid van informatie naar de buitenwereld en van een soort verschroeide-aardetactiek om tot elke prijs, zelfs volkerenmoord, de overwinning te behalen.
In dit verband zij vooral gewezen op de handelingen - het zijn de meest schokkende - tegen de meest kwetsbare sociale groepen, die door hun weerloosheid op den duur aan allerlei onmenselijke behandelingen komen bloot te staan; jonge kinderen en oude mensen lijken tegenwoordig de ergste slachtoffers van bepaalde soorten conflicten, en zij lijken soms zelfs te zijn gekozen als afschrikwekkend voorbeeld.
En hier komt ook de problematiek in beeld van de humanitaire organisaties, wier optreden vaak lijkt te worden gehinderd door onaanvaardbaar gedrag van de oorlogvoerende partijen, die op cynische wijze tijd trachten te winnen om hun overwinningen te consolideren of die vergeldingsacties uitvoeren tegen de bevolking in het risicogebied.
Het is zaak, de mogelijkheid tot onbelemmerd optreden van die organisaties alsook de bescherming van de humanitaire werkers te vergroten.
Ik zou hier de bijzondere aandacht willen vragen voor het geval van het Internationaal Comité van het Rode Kruis, dat trouwens in zijn verslagen stelt dat er specifieke actie moet worden ondernomen om tot een verbeterde uitvoering van de Verdragen van Genève te komen.
En zonder de media en de nieuwe rol welke deze media spelen bij de verspreiding van informatie over conflicten - en het schokkend karakter van sommige informatie die tot effect heeft dat de internationale gemeenschap wordt wakker geschud - zou de situatie die we tegenwoordig in bepaalde oorlogsgebieden meemaken, nog erger zijn en de mate van straffeloosheid nog groter.
Mijnheer de Voorzitter, de Europese Unie die een rechtsorde verdedigt en toepast die eervol is gesitueerd in de voorhoede van de internationale gemeenschap, heeft met klem het kapitale belang onderstreept van de naleving van de Verdragen van Genève.
De Unie streeft er in het kader van haar buitenlandse betrekkingen naar, deze waarden te bevorderen en zij staat borg voor de continue ondersteuning daarvan in haar politieke optreden.
Daarom zijn wij attent op al hetgeen kan lijken op een schending van de beginselen die wij op dat gebied gemeen hebben, en wij hebben in het kader van het gemeenschappelijk buitenlands en veiligheidsbeleid niet afgelaten alle schendingen die zich voordeden, te veroordelen.
Wij zorgen er in die gevallen voor, de ons ter beschikking staande instrumenten te gebruiken voor het uitoefenen van pressie die in de tijd en qua effect doeltreffend kan zijn.
Vele keren - en wij beseffen dat goed - hebben wij minder bereikt dan wenselijk is, maar het is ons vaste voornemen om in de toekomst met dezelfde vastberadenheid door te gaan.
Mijnheer de Voorzitter, ondanks de ernst en de veelvuldigheid van de schendingen van de mensenrechten die de Verdragen van Genève beogen te beschermen, geloof ik dat het nieuwe millennium toch enkele sprankjes hoop met zich brengt.
Die hoop komt in wezen voort uit de geleidelijke stabilisatie van een internationale orde van waarden, die zich steeds moeilijker kan verschuilen achter achterhaalde criteria zoals culturele verschillen en bepaalde nationale eigenaardigheden.
Al gebeurt het langzaam, wij zijn thans zonder de minste twijfel op weg naar deze nieuwe internationale orde van waarden, welke in de hand wordt gewerkt door de globalisatie van de informatie, die er ook toe bijdraagt om deze waarden in het collectieve geweten van onze samenlevingen te consolideren.
Het is nodig dat onze burgers zich deze mentaliteit eigen maken in die zin dat ze automatisch gaan reageren op handelingen waaruit een niet-naleving blijkt van de grondbeginselen die heden ten dage als gemeenschappelijk erfgoed moeten worden opgevat.
Door het oprichten van internationale rechtbanken zoals er nu bestaan voor het voormalige Joegoslavië en Rwanda, zetten wij een stap vooruit om diegenen het leven moeilijker te maken wier handelingen tegen de waarden van de Verdragen van Genève indruisen.
Het is nodig dat die figuren beginnen te begrijpen dat de wereld een ruimte is geworden waar straffeloosheid geen regel meer is.
Wanneer die boodschap overkomt, dragen wij voorzeker bij aan de versterking van het humanitaire recht en aan de noodzakelijke geloofwaardigheid en effectiviteit van de beginselen die de Verdragen van Genève en de bijbehorende protocollen beogen te beschermen.
Na de Voorzitter te hebben gefeliciteerd met een gebeurtenis van persoonlijke aard, wil ik namens de socialistische fractie een eerste bijdrage leveren aan dit debat.
Na deze voor ons tevredenstellende verklaring van de Raad over de Verdragen van Genève, wil ik nog eens uitleggen waarom mijn fractie in de laatste plenaire vergadering van het Parlement in 1999 een resolutie heeft ingediend over ditzelfde onderwerp.
Die resolutie is destijds niet behandeld, om redenen die nu niet terzake doen.
Het lijkt ons zeer terecht dat wij ons in het Europees Parlement uitspreken over normen die het juridisch erfgoed van de mensheid hebben verrijkt. Elke gelegenheid moet worden benut om aan de geldigheid van deze rechtsregels te herinneren en ze te versterken vanwege de bescherming die zij bieden en de rechten die zij waarborgen.
Een ander argument om een resolutie als de onze in te dienen is dat veel van wat de Europese instellingen doen, gericht is op evenwicht en rechtvaardigheid, en dat zijn concepten die niet of nauwelijks te verenigen zijn met gewapende conflicten.
De voornaamste slachtoffers van dergelijke conflicten - kinderen, vrouwen, en de bevolking in het algemeen - zijn degenen die het meest bedreigd worden en lijden. Het moet een van onze belangrijkste doelstellingen zijn hen te beschermen.
Hoe meer we doen tegen schendingen van het internationale humanitaire recht, hoe meer we andere staten - met gebruikmaking van het hele arsenaal van onze buitenlandse betrekkingen - eraan herinneren dat zij de Geneefse Verdragen moeten ratificeren en respecteren, des te meer wij doen voor die zwakste groep.
En hoe meer lijden wij voorkomen, des te minder er naderhand zal moeten worden gedaan om de ernstige schade te herstellen die een oorlog aanricht.
Wat kan er nog meer worden gedaan om de handhaving van het internationale humanitaire recht te verbeteren en zo het lijden van de slachtoffers te beperken?
We kunnen bijvoorbeeld de kennis van dit recht verspreiden in de maatschappij: onder de jeugd, in grote maatschappelijke organisaties en ook binnen de strijdkrachten en de politie.
Het is bovendien een plicht om onze bevolking via het onderwijs een passie voor de vrede bij te brengen.
De Europese Unie moet zo het voortouw nemen bij het bevorderen van de vrede, maar moet ook een belangrijke steun zijn voor de organisaties die door de internationale gemeenschap zijn belast met de bescherming van de slachtoffers van conflicten en de verdediging van hun rechten.
Van die organisaties dient het Internationaal Comité van het Rode Kruis met name te worden genoemd.
Alle instellingen van de Europese Unie moeten het werk van het ICRK krachtig steunen omdat het eenvoudigweg onmisbaar is.
Tenslotte vind ik wat de Commissie mij een paar maanden geleden antwoordde, namelijk dat zij noch de bevoegdheden noch de middelen heeft voor initiatieven om het internationale humanitaire recht te bevorderen, niet acceptabel.
De Commissie getuigt daarmee van een in wezen bureaucratische aanpak en van minder gevoel dan waarvan de Raad heeft blijk gegeven in zijn antwoord op een soortgelijke vraag van mij, of in zijn interventie van vandaag.
Op dit gebied hebben wij als instellingen van de Europese Unie - en daar valt de Commissie natuurlijk ook onder - een generieke verantwoordelijkheid omdat het hier gaat om het verspreiden en steunen van fundamentele waarden: dezelfde waarden die de inspiratiebron van de Europese eenwording vormen.
Om dit alles, mijnheer de Voorzitter, beste collega's, vraag ik uw steun voor de resolutie die is ingediend en die alle wezenlijke bestanddelen bevat van het voorstel dat de socialistische fractie eind vorig jaar heeft gedaan.
justitie en binnenlandse zaken. (EN) Mijnheer de Voorzitter, 12 augustus 1949 is een dag die de oude Romeinen met een rode steen gemarkeerd zouden hebben.
Er werd een grote stap voorwaarts gezet voor de mensheid - en toch zijn er in de afgelopen vijftig jaar, die aan onze helft van het continent weliswaar vrede hebben gebracht, meer mensen omgekomen bij gewapende conflicten dan in de hele Tweede Wereldoorlog.
Wij zijn er niet in geslaagd de lessen en waarden die dat conflict ons heeft bijgebracht, uit te dragen.
Maar al te vaak zijn onze eigen lidstaten bij conflicten betrokken geweest, hetzij via de productie en verkoop van wapens, en door de productie en verstrekking van landmijnen, hetzij omdat zij hebben toegegeven aan de verleiding - om met een groot Victoriaans staatsman uit mijn land te spreken - hun oorlogen bij voorkeur op afstand en waar mogelijk in de naam van God te voeren.
Binnen onze eigen samenlevingen zijn wij er niet in geslaagd de verheerlijking van de gewapende strijd tegen te gaan.
Evenmin hebben wij de samenleving weten te wapenen tegen de plaag van racisme en vreemdelingenhaat.
Toch worden wij, dankzij de wereldwijde communicatie, op onze televisieschermen voortdurend herinnerd aan de verschrikkelijke gevolgen van onmenselijk gedrag tegenover mannen, vrouwen en kinderen.
Pas geleden nog zijn wij in het voormalige Joegoslavië en nog recenter in Tsjetsjenië, getuige geweest van de vreselijke resultaten van de oorlog. Ook zien wij de gevolgen van de pogingen van regeringen om onafhankelijke mediaverslagen over dergelijke conflicten de kop in te drukken, en kunnen wij waarnemen hoe regimes zich in totalitaire richting ontwikkelen.
Indien de Europese Unie werkelijk een gemeenschap van normen en waarden wil worden, indien wij werkelijk een rol willen spelen in de nieuwe wereldleiding dan dienen wij de waarden van de Verdragen van Genève niet alleen bij te brengen aan onze eigen soldaten en ordehandhavers, maar ook aan de mensen in de burgermaatschappij.
Wij moeten druk blijven uitoefenen voor de oprichting van een Permanent Internationaal Strafhof en er bij onze lidstaten op aandringen de desbetreffende overeenkomst te ondertekenen.
Racisme en vreemdelingenhaat moeten wij met kracht blijven bestrijden.
De Liberal Democrats in dit Parlement zijn er trots op dat drie rapporteurs, mevrouw Malmström, de heer Haarder en barones Ludford, deze onderwerpen hebben opgepakt en het Parlement vandaag deze drie verslagen hebben aangeboden.
Wij blijven hopen dat de 20ste eeuw, die in Europa met bloed doordrenkt is, plaats maakt voor een 21ste eeuw waarin de kracht, het intellect en het enthousiasme van de mensheid kunnen worden ingezet voor de opbouw van een meer rechtvaardige, vreedzame en duurzame wereld.
Mijnheer de Voorzitter, ik ben het helemaal eens met wat er in de vorige interventie is gezegd.
Gisteren spraken wij over het Handvest van de grondrechten en vandaag over de mensenrechten.
Gisteren werd in een uitstekende interventie gezegd dat wij de morele plicht hebben de democratie en de mensenrechten te verdedigen en te ontwikkelen.
De draagwijdte van die morele plicht en van de op ons rustende inspanning kan echter pas echt worden getoetst aan wat er gebeurt in de ellendige werkelijkheid, die bestaat uit oorlogen en gewapende conflicten.
De aard daarvan is de afgelopen eeuw grondig veranderd.
Humanitair recht is de meetlat waarmee wij kunnen aantonen of de morele plicht ons slechts retorisch bezielt of dat hij in concrete maatregelen wordt vertaald.
Wij horen vandaag over het geval van de Kosovaar Albin Kurt.
Het Verdrag van Genève vormt een wezenlijk onderdeel van het minimumniveau.
Wij moeten er ook voor zorgen dat het Verdrag van Ottawa over het verbod op anti-personeelmijnen en het Statuut inzake het Internationaal Strafhof worden geratificeerd.
Mijnheer de Voorzitter, de Russische ambassadeur in Parijs heeft op 20 januari van dit jaar in een radio-interview verklaard: "Ons optreden in Tsjetsjenië is een strijd tegen het terrorisme; Europa en de rest van de wereld zullen ons er later dankbaar voor zijn, wanneer ze dat hebben begrepen".
Ik persoonlijk geloof niet dat het Europees Parlement Rusland dankbaar moet zijn.
Integendeel, ik denk dat dit Parlement zijn optreden krachtig moet veroordelen, op een krachtigere en duidelijkere manier dan het tot nog toe heeft gedaan. Daarbij moeten niet alleen de instellingen van de Unie worden betrokken, maar ook de afzonderlijke regeringen.
Enkele dagen geleden heeft Tony Blair, een overal ter wereld zeer gewaardeerde politicus, tijdens een officieel bezoek aan Moskou een zwak en weinig overtuigd klinkend protest laten horen over de gebeurtenissen in Tsjetsjenië en daarna, tot mijn spijt en verdriet, Poetin omhelsd en bemoedigd.
We kunnen, nu we de 50ste verjaardag vieren van het Verdrag van Genève, een belangrijke mijlpaal in de geschiedenis van het internationale humanitaire recht, niet negeren dat zo dicht bij Europa alle punten van het Verdrag van Genève in essentie en in de praktijk worden geschonden, ondanks het Russische standpunt dat het hier niet gaat om een oorlog maar om een interne noodtoestand.
Mijnheer de Voorzitter, een paar dagen geleden is een delegatie van de Europese Raad teruggekeerd uit Tsjetsjenië met vreselijke berichten.
Als we willen dat onze maatregelen daadwerkelijk iets uithalen, moeten we ook een delegatie van het Europees Parlement naar Tsjetsjenië sturen en de regeringen verplichten paragraaf 6 van de resolutie die we straks misschien zullen aannemen, in acht te nemen. Hierin vraagt het Parlement aan de Raad ervoor te zorgen dat de samenwerking met derde landen voortaan wordt bepaald door de mensenrechtensituatie.
We moeten alle Europese landen vragen een minimum aan consequentie te betrachten, als we willen dat de rest van de wereld ons engagement jegens de mensenrechten serieus neemt.
Voorzitter, ik wil beginnen om Lord Bethell, onze eerste spreker te excuseren.
Hem is wellicht iets overkomen, want hij is normaal zeer consciëntieus, maar hij was niet hier vanmorgen en ik neem dus eigenlijk zijn taak als eerste spreker hierbij over.
Voorzitter, dank voor de verklaring van het Portugese voorzitterschap en ook dank voor de verklaring van de Commissie.
Ik wil ook het Portugese voorzitterschap complimenteren omdat ook deze week blijkt dat ze bij vrijwel alle belangrijke debatten aanwezig zijn.
Dat geldt niet voor alle voorzitterschappen, maar de Portugezen doen dat wel en ik vind dat we ze daarmee best een compliment mogen geven.
Voorzitter, het Verdrag van Genève is actueler dan ooit. Zeker wanneer we zien waar we de laatste jaren mee worden geconfronteerd.
In Kosovo werden honderdduizenden mensen van huis en haard verdreven omdat ze niet beschikten over de gewenste etniciteit.
Hetzelfde gebeurde sinds het begin van de negentiger jaren in heel het oude Joegoslavië.
Serviërs werden verdreven uit Kroatië, Kroaten uit Servië, Serviërs en Kroaten uit delen van Bosnië en in Bosnië raakte de moslimbevolking op drift en dat allemaal met militaire eenheden van de betreffende deellidstaten.
Dat beeld staat nu voor ieder van ons heel duidelijk op het netvlies omdat het in Europa gebeurde. Het staat des te duidelijker op ons netvlies omdat het ons herinnert aan de barre tijden van de jaren '30 en de verschrikkelijke oorlog die daarop volgde.
Dat nooit weer.
Zo nam de na-oorlogse politiek in Europa zich voor.
En zo ontstond de Europese samenwerking en zo ontstond ook het Verdrag van Genève.
Lange tijd dachten we dat Europa deze rampen bespaard zou blijven en dat we genoeg instrumenten hadden geformeerd om dit soort gewelddadige rampen te voorkomen.
Dat bleek niet zo te zijn.
Joegoslavië bewees dat Europa kwetsbaar blijft zolang de Unie zich beperkt tot West-Europa.
De opdracht van onze Europese Unie is om het systeem dat wij hebben gecreëerd uit te breiden naar heel Europa en dat vooral ook voor het behoud van de vrede.
Even belangrijk is het om te kijken naar de wereld om ons heen: naar Tsjetsjenië, waar de bevolking het slachtoffer is van een strijd tussen het Russische leger en terroristen.
Naar Azië, waar met name in Birma hele bevolkingsgroepen met militair geweld worden weggestuurd uit hun traditionele gebieden.
Naar Indonesië, naar Timor, maar ook de Molukken, waar honderdduizenden mensen van huis en haard zijn verdreven met de actieve steun en actieve rol van alweer het leger.
Naar Soedan, waar de zuidelijke bevolking al jaren op de vlucht is voor de noordelijke machthebbers en geen oorlogsrecht wordt gehandhaafd.
Naar de Grote-Meren-gebieden in Afrika waar de strijd tussen de hutu's en de tutsi's, een etnische strijd bij uitstek, miljoenen mensen op de vlucht jaagt.
Ze worden meer belaagd in plaats van beschermd door de nationale legereenheden.
Dan de grensgebieden van Ethiopië en Eritrea, een soort vergeten oorlog waar regeringen strijden om een precieze grens en waar intussen bijna honderdduizend Ethiopiërs uit Eritrea zijn verdreven en Eritreërs uit Ethiopië.
Niemand lijkt dat probleem te zien.
Het is maar een beperkte schildering van de problemen waarvoor het Verdrag van Genève werd geschreven. In Europa en daarbuiten.
De 50ste verjaardag van het Verdrag van Genève is eigenlijk met bloed geschreven als we rekening houden met deze rampzalige feiten.
Tegelijk is dat Verdrag van Genève ook een positief houvast omdat we een verdrag hebben om zaken aan de kaak te stellen en omdat er ook positieve zaken te melden vallen.
Dat positieve is onze Europese Unie zelf, waar - om Mitterrand, die hier sprak, te citeren - na 400 jaar oorlog nu toch ruim 40 jaar vrede heerst.
Daar hebben grote politici, ook uit onze kring, en vooral ook uit onze kring, aan meegewerkt.
Er is dus wel een oplossing voor al die volkenrechtelijke problemen waar het Verdrag van Genève mee te maken krijgt en die oplossing wordt door ons dagelijks meebepaald in ons Europees Parlement waar op een vreedzame manier 15 nationaliteiten samenwerken.
We moeten onze ogen niet sluiten voor het leed om ons heen, maar we mogen tegelijk dankbaar zijn dat wij hier in een West-Europa kunnen leven in vrede en welvaart, in de hoop dat die vrede en welvaart en dat einde aan het geweld alle mensen op de wereld zal bereiken: in Oost-Europa, in Zuidoost-Europa, in Azië, in Afrika en overal waar het hard nodig is.
Mijnheer de Voorzitter, ik moet u eerlijk bekennen dat ik mij tijdens dit debat over de 50ste verjaardag van het Verdrag van Genève betreffende de bescherming van burgers in oorlogstijd, in een moeilijk parket bevind. Dit Verdrag werd immers op het Europese vasteland op flagrante wijze geschonden.
Door al hetgeen de afgelopen jaren op de Balkan is gebeurd, waar men - om het met de woorden van een groot Grieks dichter te zeggen - "roekeloos en schaamteloos" het ene euvel wilde bestrijden met de veroorzaking van talloze andere euvelen, is van dit Verdrag niet veel meer overgebleven dan een goedgeschreven, maar inhoudloos literair werk.
Onder onze ogen heeft zich onlangs een enorme menselijke ramp voltrokken, een ramp veroorzaakt door wat een menselijke interventie heette te zijn. Wij hebben gezien hoe een eindeloze vluchtelingenstroom op gang kwam en ziekenhuizen en ambassades werden gebombardeerd.
Wij zijn er getuige van geweest hoe ongewapende burgers het doelwit werden van oorlogsacties. De Balkan zal nog jarenlang het gelag moeten betalen voor de door de bombardementen veroorzaakte milieuramp.
In hoofdstuk II, en met name in de artikelen 13 en 14 van het verdrag is sprake van de bescherming tegen oorlogsgevolgen van gewonden, zieken, ouderen, kinderen en zwangere vrouwen.

Het is de moeite waard even stil te staan bij hetgeen in Kosovo momenteel gaande is en bij hetgeen ook in het VN-verslag vermeld staat: bijna 50% van de te vroeg geboren kinderen sterft; pasgeboren kinderen kunnen zich door gebrekkige voeding niet normaal ontwikkelen; het aantal miskramen stijgt pijlsnel en veel vrouwen sterven, door gebrek aan medische verzorging, in klinieken zonder verwarming, water en stroom.
De beste manier om de 50ste verjaardag van het Verdrag van Genève te vieren is ervoor te zorgen dat het democratisch en politiek karakter van de Unie wordt versterkt. Dan kan de Unie misschien in de wereld meer gewicht in de schaal leggen bij de oplossing van conflicten met vreedzame middelen, met middelen die de mensenrechten eerbiedigen en niet indruisen tegen al hetgeen in dit werkelijk prachtige Verdrag van Genève staat.
Mijnheer de Voorzitter, de emblemen van het Rode Kruis en de Rode Halve Maan zijn een teken van hoop op slagvelden overal ter wereld.
Ik zou graag een heel bijzondere reden willen noemen voor het feestelijk herdenken van deze verdragen, daar een van mijn familieleden aan de wieg stond van de Britse Rode-Kruisbeweging.
In artikel 1, sub b), van het desbetreffende verdrag wordt het nemen van gijzelaars verboden.
Artikel 23 van de Universele Islamitische Verklaring van de Rechten van de Mens bepaalt, dat niemand gedwongen mag worden het land waarin hij woont te verlaten of hieruit gedeporteerd mag worden.
Er zijn in de wereld miljoenen mensen die lijden.
Dit is vandaag door diverse sprekers, waaronder Graham Watson, naar voren gebracht.
Maar laten we enkele specifieke gevallen nader bekijken ter illustratie van de verschrikkingen en het lijden.
Wij herinneren ons hoe Irak op 20 augustus 1990 Koeweit binnenviel, in een daad van eenzijdige agressie die alom werd veroordeeld.
Negen jaar later zijn er nog 600 krijgsgevangenen waarvoor Irak geen rekenschap wenst af te leggen.
Irak is een indrukwekkende vijand.
UNSCOM heeft 38000 eenheden munitie voor chemische wapens vernietigd, alsmede 690 ton actieve stoffen en 3000 ton potentiële ingrediënten voor chemische wapens, 48 Scud-raketten en een fabriek voor biologische wapens met een productiecapaciteit voor 500.000 liter anthrax, botulisme-gif en andere stoffen.
De kracht en inzet die Irak ten toon spreidt voor kwaadaardige doeleinden worden alleen geëvenaard door zijn vastbeslotenheid niets te ondernemen om de verdwenen gevangenen terug te vinden.
Met de in negen jaar tijds verstrekte informatie konden slechts drie dossiers worden afgesloten.
Laten wij vanmiddag, wanneer wij over Irak spreken, de vermiste Koeweitse gevangenen niet vergeten.
Zolang geen duidelijkheid bestaat over hun lot moeten wij de economische sancties niet opheffen.
Voorzitter, collega's, geachte leden van de Commissie, mijnheer de Raadsvoorzitter, de aanwezigheid van de Raad in dit debat kan ik alleen maar toejuichen.
Ik onderschrijf volledig de bemoedigende woorden die de Raadsvoorzitter daar pas heeft uitgesproken.
Het moet mij echter van het hart, en misschien weet de Raadsvoorzitter niet dat dit niet de enige keer is dat wij over mensen- en volkerenrechten praten in dit Parlement, maar iedere donderdagnamiddag hebben wij een actualiteitendebat, dat jammer genoeg de Raad daar vaak niet aanwezig is.
Dat betreur ik ten zeerste.
Ik wil vandaag echter van de gelegenheid gebruik maken om nogmaals het lot van de Kosovaarse gevangenen in de Servische gevangenissen onder uw aandacht te brengen, mijnheer de Raadsvoorzitter.
Het Parlement heeft tot driemaal toe, sinds ons aantreden in juli, het lot van deze gevangenen onder de aandacht gebracht van de publieke opinie en ook aan de Raad gevraagd om terzake op te treden.
De situatie in Kosova verslechtert aanzienlijk mede omwille van de ongerustheid van de Albanezen over het lot van hun medeburgers in Servische gevangenissen.
De waanzin in Servië neemt toe.
Vorige maandag nog werd de Albanese studentenleider Albin Kurti veroordeeld tot een gevangenisstraf van vijftien jaar, gewoon omdat hij na de bombardementen cursussen in eerste hulp had georganiseerd.
Dat zou hulp zijn aan de UCK!
Dat is toch waanzin!
Ondertussen blijven de mensen zeer ongerust over het lot van degenen die in de gevangenissen zitten.
Er wordt daar gemarteld, daar zijn berichten over.
Ondertussen neemt ook de repressie van het Milosevic-regime van de eigen Servische oppositie toe.
Mijnheer de Raadsvoorzitter, mag ik u nogmaals vragen om in te gaan op de resoluties die dit Parlement tot driemaal toe heeft aangenomen en mag ik u vragen wat u terzake zal doen?
Mijnheer de Voorzitter, dames en heren, mensenrechten zijn individuele, onvervreemdbare rechten of normen die boven de staatswetten staan. Wij vinden ze alsmaar vaker terug in nationale grondwetten en volkenrechtelijke overeenkomsten.
Ze omvatten persoonlijke en politieke vrijheden en sociale en economische grondrechten.
Het concept van de mensenrechten is een van de meest verheven concepten die de mens ooit heeft ontwikkeld. Het ontstond in de vorige eeuw uit de ervaringen met de concentratiekampen en goelags.
Het spreekt het humane in de mens aan en maakt hem bewust van zijn waardigheid, zijn uniek-zijn, zijn vrijheid en gelijkheid met alle andere mensen.
Het feit dat het concept zich wijd heeft verspreid bewijst zijn grote aantrekkingskracht. De zorg voor de menselijke waardigheid is de kern van elk mensenrechtenbeleid.
Vijftig jaar na de Universele Verklaring van de Rechten van de Mens gaapt tussen woord en werkelijkheid nog steeds een diepe kloof.
Weliswaar leven nu meer mensen dan ooit in democratische systemen en is het democratische bewustzijn gegroeid, maar de mensenrechten worden in de wereld nog steeds niet voldoende geëerbiedigd.
Het is niet alleen om morele, maar ook om politieke redenen erg belangrijk dat de mensenrechten worden geëerbiedigd.
Politieke gevangenen, schendingen van de meest elementaire vrouwenrechten, kindsoldaten, te veel armen die minder hebben dan het bestaansminimum, economische uitbuiting, vernietiging van het milieu, waardoor vele mensen in hun voortbestaan worden bedreigd, en moordpartijen tegen burgers in gewapende conflicten zijn maar enkele voorbeelden.
Dit is een vicieuze cirkel.
Duurzaam economisch succes is onmogelijk als de mensenrechten niet worden geëerbiedigd en als de mensen niet de bescherming van een constitutionele rechtsstaat genieten.
Waar de mensenrechten niet worden geëerbiedigd, dreigt niet alleen onvrede, maar ook economische en sociale achteruitgang.
Waar achteruitgang is, gaat het ook met de mensenrechten bergaf.
Om conflicten te voorkomen en de vrede te verzekeren moeten de mensenrechten worden gehandhaafd.
Wie vandaag de mensenrechten met voeten treedt, legt de basis voor de conflicten van morgen.
Regeringen die democratische verantwoording moeten afleggen, zorgen over het algemeen beter voor het welzijn van hun volk.
Wij moeten de democratie en de daarmee verbonden principes van tolerantie en pluralisme bevorderen. Dat pluralisme mag echter niet verstoken zijn van waarden, maar moet op de mensenrechten gericht zijn.
Het maakt ook niets uit of mensen wegens hun ras of wegens hun klasse worden vermoord.
Er is geen enkele politieke reden waarom extreem-rechts of extreem-links mensen zou onderdrukken.
De mensenrechten zijn in onze eengemaakte wereld niet langer een binnenlandse aangelegenheid. Wij moeten er daarom voor zorgen dat algemeen wordt erkend dat de mensenrechten wereldwijd gelden.
Mensenrechten zijn ondeelbaar.
De universaliteit van de mensenrechten toont aan dat de verwerkelijking ervan de maatstaf van de vooruitgang, de menselijke waardigheid en de cultuur in politiek en maatschappij is geworden.
De Europese Unie moet, als wereldmacht, in binnen- en buitenland een krachtiger mensenrechtenbeleid voeren.
Ze moet laten zien dat ze een gemeenschap van waarden is.
Ze moet in haar buitenlands, veiligheids- en ontwikkelingsbeleid preventief optreden en zo nodig sancties opleggen en bijvoorbeeld haar hulpverlening onderbreken.
Een wereldwijd mensenrechtenbeleid wordt steeds meer een hoofdopdracht van het buitenlands beleid.
Eerst moeten wij echter in Europa zelf een meer verantwoordelijk mensenrechtenbeleid voeren.
De democraten, die de mensenrechten hoog in het vaandel voeren, grondrechten in hun grondwetten opnemen en die ook willen verwezenlijken, moeten in de politieke arena zowel het linkse als rechtse extremisme bestrijden om elke schending van de mensenrechten te voorkomen. Wij moeten iedereen duidelijk maken dat de mensenrechten niet mogen worden gebruikt om een of ander politiek systeem te rechtvaardigen.
Het gaat om individuele rechten en menselijke waardigheid.
Wij kunnen daarom niet dulden dat de mensenrechten in een of andere ontwikkelingsfase om politieke redenen worden geschonden. De democraten moeten op die basis daarom front vormen tegen elk extremisme, niet alleen van rechts maar ook van links.
Mijnheer de Voorzitter, mijnheer de voorzitter van de Raad, ik heb waardering voor de verklaring van de Raad van hedenochtend en sluit mij aan bij de door de Raadsvoorzitter naar voren gebrachte gevoelens. Wij moeten ons echter afvragen wat de EU en de lidstaten ondernemen om deze prijzenswaardige beginselen in de praktijk te brengen.
Ik ben het eens met de heer Martínez als hij betoogt, hoe belangrijk het is de slachtoffers voldoende bescherming en steun te bieden.
Maar we moeten ook actie ondernemen om ervoor te zorgen dat er in de toekomst minder slachtoffers zijn.
De enige manier om dit te bereiken is, degenen die zich schuldig maken aan misdaden tegen de menselijkheid duidelijk te laten weten dat zij voor hun verwerpelijke daden berecht zullen worden.
Een dergelijke duidelijke boodschap gaat uit van de tribunalen, waar degenen die in de Balkan wreedheden hebben begaan momenteel terecht staan.
Ook het geval van Pinochet in het Verenigd Koninkrijk had, ondanks het feit dat het enigszins op een fiasco uitliep, positieve aspecten.
De welhaast revolutionaire uitspraak van het Hogerhuis vormt een voorbeeld van de wijze waarop bezorgde landen aan diegenen die misdaden tegen de menselijkheid begaan, kunnen tonen dat er voor hen nergens een schuilplaats zal zijn.
Hoe verheugend deze ontwikkelingen ook zijn, er kan niet mee worden volstaan.
Er moeten verdere stappen worden gezet en de oprichting van het Internationaal Strafhof was een belangrijke vooruitgang op het gebied van de mensenrechten.
Zolang het Statuut van dit Hof niet in werking is getreden vertegenwoordigt het echter niet veel meer dan een verzameling clichés en loze frasen.
Opdat het effectief kan worden, is ratificatie door zestig landen vereist en bij de zeven die dit tot dusver hebben gedaan is tot mijn spijt slechts één EU-lidstaat, namelijk Italië.
Aan de Raad en aan het voorzitterschap zou ik vanochtend het volgende willen zeggen. Als u ervoor wilt zorgen dat degenen die de mensenrechten schenden worden berecht, als u een duidelijke boodschap wilt zenden, als u wilt voorkomen dat er in de toekomst nog meer slachtoffers vallen, dan zoudt u uw voorzitterschap moeten benutten om, op zijn minst onder de lidstaten van de Europese Unie, een campagne te starten.
Zij dienen het Statuut van Rome te ratificeren, en u moet alle invloed die u elders in de wereld bezit uitoefenen om dat magische streefdoel van zestig landen te bereiken, dat ervoor zorgt dat het Statuut van het Internationaal Strafhof in werking kan treden.
Mijnheer de Voorzitter, ik sluit mij aan bij de verklaring van de Raad dat het Verdrag van Genève een zeer belangrijke stap is geweest in de ontwikkeling van de wetgeving op humanitair gebied.
Ik ben het ook eens met de opvatting dat het verdrag vandaag nog altijd even nuttig is als vijftig jaar geleden.
Ik wil van de gelegenheid gebruik maken om mijn waardering uit te drukken voor de belangrijke humanitaire inspanningen die het Internationale Rode Kruis en andere humanitaire organisaties doen, zowel op het gebied van verspreiding van de humanitaire principes zoals ze in het Verdrag van Genève geformuleerd staan, als wat betreft het verlenen van bijstand aan oorlogsslachtoffers over heel de wereld.
Naar mijn mening zijn er vandaag twee problemen met het Verdrag van Genève. Ten eerste gaapt er een kloof tussen de principes en de naleving ervan.
Ten tweede zijn een aantal belangrijke punten niet in het verdrag opgenomen. Mijn eerste opmerking illustreer ik aan de hand van het volgende voorbeeld: in de conflicten van de afgelopen tien jaar zijn er tien keer meer burgers gedood dan soldaten.
In de Eerste Wereldoorlog was het net andersom.
De toenemende kloof tussen de principes en de naleving ervan is naar mijn mening te wijten aan de evolutie die oorlogen de laatste vijftig jaar hebben ondergaan.
Steeds meer oorlogen worden in anarchistische omstandigheden gevoerd, waarbij een stabiele structuur en de controle van een regering in de betrokken gebieden ontbreken.
In de wereld worden ook steeds meer oorlogen gevoerd, waarbij de wapens bewust op de burgers worden gericht met de bedoeling bepaalde groepen in de samenleving uit te roeien.
In deze gevallen is humanitaire steun aan de slachtoffers uiteraard niet welkom, wat de wereld voor een reusachtig dilemma stelt.
Het tweede probleem is dat het Verdrag van Genève onvoldoende aandacht besteedt aan de activiteiten van de humanitaire organisaties.
Hoewel het Verdrag van Genève bepalingen bevat betreffende het recht om humanitaire bijstand te verlenen in crisissituaties, wordt dit recht in het verdrag onderworpen aan de goedkeuring van de regering in het betreffende land.
Dit is vooral het geval bij interne conflicten.
De vrije toegang voor humanitaire organisaties of het recht van de internationale samenleving om noodlijdenden te helpen en te beschermen als een land niet in staat is of niet bereid is dit zelf te doen, is geen universeel toegepast principe.
Dit is een ernstige schending van het humanitaire principe en betekent een fatale tekortkoming, waardoor de mensheid vele oorlogsslachtoffers op zijn geweten heeft.
Juist het probleem dat humanitaire organisaties geen toegang hadden tot het gebied, was een van de belangrijkste redenen voor mijn bezoek aan Tsjetsjenië begin februari.
Naar mijn mening moeten wij ons vandaag afvragen in hoeverre het Verdrag van Genève nog tegemoetkomt aan de huidige situatie en in hoeverre een herziening vereist is.
Ik denk dat er twee opties zijn, die elkaar niet uitsluiten.
De eerste is een verdragswijziging om de huidige complexe crises beter te kunnen aanpakken, bijvoorbeeld door het verlenen van humanitaire bijstand aan noodlijdenden als fundamenteel recht in het verdrag op te nemen.
De tweede mogelijkheid bestaat erin te garanderen dat de humanitaire principes, zoals ze in het Verdrag van Genève zijn vastgelegd, ook concreet worden nageleefd, bijvoorbeeld door de mechanismen voor de handhaving van de principes te verbeteren.
De eerste optie - de herziening van de inhoud van het verdrag en het dichten van alle gaten - is een ingewikkelde en risicovolle onderneming. Ingewikkeld omdat oorlogen steeds van aard veranderen en risicovol omdat niet kan worden uitgesloten dat bij nieuwe onderhandelingen over het verdrag de eensgezindheid zoek zou kunnen zijn.
Laat mij duidelijk stellen dat ik voorstander ben van de eerste optie: men moet het recht hebben om in alle situaties humanitaire bijstand te verlenen en de noodlijdenden moeten het recht hebben om humanitaire steun te ontvangen.
Wat de tweede optie betreft - het verbeteren van de handhaving van de principes - ben ik van oordeel dat rechtsvervolging van degenen die de wet overtreden, een van de beste methodes is.
De bepaling in het Verdrag van Genève die elke staat ertoe verplicht oorlogsmisdadigers gerechtelijk te vervolgen, is uiteraard ontoereikend.
Ik steun daarom de eis dat het Statuut van het Internationaal Strafhof zo snel mogelijk bekrachtigd moet worden.
Dit is in het debat van vandaag ook gezegd.
Namens de Commissie zeg ik het Parlement mijn steun toe om deze taak samen te volbrengen en juridisch te voltooien.
Dank u wel, mijnheer Nielson.
Ik heb vier ontwerpresoluties overeenkomstig artikel 37, lid 2, van het Reglement ontvangen.
Het debat is gesloten.
De stemming vindt donderdag plaats.
Mensenrechten, racisme, vreemdelingenhaat en antisemitisme
Aan de orde is het gecombineerd debat over:
het jaarverslag (A5-0060/2000) van mevrouw Malmström, namens de Commissie buitenlandse zaken, mensenrechten, gemeenschappelijke veiligheid en defensiebeleid, over de internationale mensenrechten en het beleid inzake de mensenrechten van de Europese Unie 1999 (11350/1999 - C5-0265/1999 - 1999/2002(INI));
het jaarverslag (A5-0050/2000) van de heer Haarder, namens de Commissie vrijheden en rechten van de burger, justitie en binnenlandse zaken, over de eerbiediging van de rechten van de mens in de Europese Unie (1998-1999) (11350/1999 - C5­0265/1999 - 1999/2001(INI));
het verslag (A5-0049/2000) van mevrouw Ludford, namens de Commissie vrijheden en rechten van de burger, justitie en binnenlandse zaken, over de bestrijding van racisme en vreemdelingenhaat in de Europese Unie (COM(1999) 268 - C5-0310/1999 en C5-0015/2000 - 1999/2205(COS));
het verslag (A5-0055/2000) van de heer Belder, namens de Commissie buitenlandse zaken, mensenrechten, gemeenschappelijke veiligheid en defensiebeleid, over de mededeling van de Commissie: "De bestrijding van racisme, vreemdelingenhaat en antisemitisme in de aspirant-lidstaten" (COM(1999)256 ­ C5-0094/1999 -1999/2099(COS)).
Mijnheer de Voorzitter, het is nu 50 jaar geleden dat de Universele Verklaring van de Rechten van de Mens werd aangenomen.
Na de Tweede Wereldoorlog voelden velen een sterk verlangen naar een betere wereld en een menselijker toekomst.
Helaas zijn die verwachtingen in veel opzichten ten zeerste beschaamd.
Nog steeds wordt een groot deel van de wereldbevolking onderdrukt en beroofd van grondrechten.
Dagelijks lezen we verslagen over grove schendingen van de mensenrechten op grond van geslacht, godsdienst, herkomst, politieke opvattingen, seksuele geaardheid enzovoort.
De Europese Gemeenschap werd opgericht om te verhinderen dat de weerzinwekkende gebeurtenissen van de Tweede Wereldoorlog zich zouden herhalen.
De EG werd niet alleen een economische gemeenschap, maar was ook gegrondvest op bepaalde waarden en op eerbiediging van de mensenrechten.
Op deze grondslag berusten zowel de interne activiteiten als het buitenlands beleid.
Het Europees Parlement heeft de bevordering van deze activiteiten altijd beschouwd als een van zijn belangrijkste taken.
De activiteiten zijn in de loop der jaren steeds belangrijker geworden.
Niemand kan twijfelen aan de betrokkenheid die onder andere in ons Parlement te vinden is.
De EU voert in veel opzichten een goed beleid op het gebied van de mensenrechten, maar helaas is het als geheel te mager en onsamenhangend.
De EU heeft dan ook een acute behoefte aan een gecoördineerd, strategisch en consequent beleid op dit gebied.
Een eerste goede stap in deze richting was het verslag dat de Raad in oktober uitbracht.
Dat was een welkom verslag, waarop het Parlement al jaren had gewacht, en wij hopen dat het in volgende verslagen wordt geactualiseerd.
Hoewel wij er blij mee zijn, kent het verslag een aantal tekortkomingen, en wij vinden dat het moet worden aangevuld.
Naar mijn mening hangt een deel van deze tekortkomingen samen met structurele hindernissen en het gebrek aan een specifieke gemeenschappelijke strategie op het gebied van de mensenrechten.
Er is behoefte aan meer gecoördineerde samenwerking, niet alleen tussen de EU-instellingen onderling, maar ook tussen de EU en de lidstaten.
Mensenrechten moeten op een natuurlijke wijze worden geïntegreerd in de activiteiten van de EU op het gebied van hulp, van handel, en van de economische, culturele en politieke samenwerking.
Er is behoefte aan een consequent beleid, dat geloofwaardig en voorspelbaar is.
De EU moet eenstemmig dezelfde signalen afgeven aan de landen die de mensenrechten schenden.
Er mag geen twijfel bestaan over de waarden die de EU vertegenwoordigt.
Bepaalde grondrechten zijn universeel.
Schendingen kunnen daarom nooit worden verontschuldigd onder verwijzing naar godsdienst, cultuur of traditie.
Ernstige schendingen die in internationale verdragen worden gespecificeerd, kunnen - en mogen - niet worden beschouwd als een interne aangelegenheid.
Daarom wil ik de Raad oproepen om een strategie uit te werken om het beleid te verbeteren, aan te scherpen en er hopelijk meer succes mee te boeken.
In het kader van die strategie moet bijvoorbeeld de Raad zelf komen met eigen indicatoren voor de mensenrechten, dat wil zeggen indicatoren die kunnen worden gebruikt in verband met handelsovereenkomsten.
De desbetreffende clausules kunnen constructief worden gebruikt, maar moeten worden gespecificeerd inzake toepassing, tenuitvoerlegging en sancties.
Verder kunnen we een adviesgroep vormen met vertegenwoordigers van de EU-instellingen.
Die zou regelmatig bijeen kunnen komen om te discussiëren over de manier waarop de mensenrechten bevorderd kunnen worden op de korte en de lange termijn.
Deskundigen moeten deel uitmaken van EU-delegaties naar derde landen.
Wij moeten systematischer werken aan het vergaren van elektronische gegevens, van informatie en achtergrondmateriaal, en dit alles moeten worden geëvalueerd.
Er is een systeem nodig voor tijdige signalering van schendingen van de mensenrechten.
Verder moet er een EU-website komen waarin het mensenrechtenbeleid wordt gepresenteerd, met antwoorden op de vraag wie wat doet en op vragen naar de resultaten.
Deze site kan bovendien hyperlinks naar de verschillende organisaties bevatten.
Ik zou ook iets willen zeggen over de rechten van de vrouw, een kwestie die ik heb gekozen als speciaal thema in het verslag.
Het jaar 1999 is door de Commissie uitgeroepen tot het jaar van de bestrijding van geweld tegen vrouwen.
Dat was een lovenswaardig initiatief, maar de campagne was op zijn zachtst gezegd bescheiden.
Er is behoefte aan een beleid voor de lange termijn, niet aan toevallige campagnes.
De rechten van de vrouw worden over de hele wereld systematisch geschonden.
Er liggen vele verslagen over huiselijk geweld, verkrachtingen, ritueel geweld en gewelddaden in gevangenissen.
In de jaren '90 werd verkrachting systematisch als oorlogshandeling toegepast tijdens verscheidene gewapende conflicten.
Hiernaar kan het Internationaal Strafhof nu onderzoek doen.
Verkrachting is op dit moment het meest voorkomende geweldsmisdrijf.
Uit gegevens van Verenigde Naties blijkt dat er jaarlijks meer vrouwen sterven aan de gevolgen van huiselijk geweld dan aan verkeersongevallen, malaria, oorlog en kanker samen.
De vrouwen- en kinderhandel neemt schrikbarend toe.
In bepaalde landen voert het regime een regelrecht apartheidsbeleid jegens vrouwen.
Iedere dag worden duizenden jonge vrouwen genitaal verminkt.
Geweld jegens vrouwen is een wereldwijd probleem, dat hoog op de internationale agenda moet staan, en dat een centrale plaats in het EU-beleid moet krijgen, vooral in de betrekkingen met landen die zich hieraan schuldig maken, en dat aan de orde moet worden gesteld in de toetredingsonderhandelingen met de kandidaat-landen.
De EU-landen moeten het Statuut van het Internationaal Strafhof goedkeuren, zodat dit aan het werk kan gaan.
De EU kan een belangrijke rol spelen door landen aan te sporen om diverse internationale verdragen op het gebied van de mensenrechten te ratificeren.
Tenslotte wil ik nog zeggen dat uit de hierna te bespreken verslagen blijkt dat er ook binnen de EU schendingen van de mensenrechten voorkomen.
Uiteraard moeten wij dat probleem ook aanpakken.
Willen wij naar buiten toe geloofwaardig overkomen, dan moeten wij ook een goed beleid binnen de Unie voeren.
Mijnheer de Voorzitter, mensenrechten zijn niet iets dat wij uit de lucht gegrepen noch uit partijprogramma's gehaald hebben.
Mensenrechten zijn iets universeels, met andere woorden ze gelden over alle landen en partijen heen.
Het zijn niet zomaar woorden, maar daden die tegen onrechtvaardigheden en discriminatie beschermen.
Ze moeten duidelijk en begrijpelijk omschreven zijn en ze mogen niet uit ijdele woorden bestaan.
Wanneer we het over de mensenrechten hebben, moeten wij ons op een vaste grondslag baseren, vooral op de conventies die de landen hebben ondertekend en op de jurisprudentie die het Europees Hof voor de Rechten van de Mens sinds de Tweede Wereldoorlog zo voorbeeldig heeft ontwikkeld.
De EU mag deze jurisprudentie niet opnieuw schrijven noch veranderen.
De EU moet als juridische partij de verdragen over de mensenrechten ondertekenen en de naleving van de mensenrechten garanderen, ook daar waar de EU het voor het zeggen heeft.
De genoemde jurisprudentie is niet statisch.
Ze evolueert gelukkig onophoudelijk.
Onlangs bijvoorbeeld met de gelijke behandeling van homoseksuelen, waardoor Groot-Brittannië zijn wetgeving heeft moeten wijzigen en Oostenrijk hopelijk binnenkort ook.
Ik hoop dat het Hof zich snel uitspreekt over het recht van de burgers om vakverenigingen op te richten, maar ook om vrij te beslissen of ze al dan niet lid willen zijn van een vakvereniging.
Er worden ook steeds meer bijlagen aan het verdrag toegevoegd.
Zo hebben we nu een verdrag over bio-ethiek, over de bescherming van persoonlijke gegevens en de persoonlijke levenssfeer en ik herinner u aan de twee nieuwe verdragen van 1995 en 1998 over nationale minderheden.
Ik denk dat Bosnië en Kosovo ons geleerd hebben dat nationale minderheden het grootste kruitvat in Europa vormen.
Wij moeten van nieuwe lidstaten en van Turkije de garantie eisen dat hun nationale minderheden in vrede kunnen leven en de taal kunnen spreken die ze in hun gebied altijd hebben gesproken. Dit moet een voorwaarde voor toetreding zijn.
De nieuwe landen moeten niet alleen bij de toetreding aan deze voorwaarde voldoen.
Ze moeten ook garanderen dat ze dit in de toekomst zullen blijven doen door de verdragen te ondertekenen en te bekrachtigen, mochten ze dit nog niet gedaan hebben.
Uiteraard moeten de huidige lidstaten hetzelfde doen.
Wij moeten de landen die de verdragen over de nationale minderheden nog niet hebben bekrachtigd, dringend aanmanen dit te doen.
Na vijf jaar hebben twee lidstaten, met name België en Frankrijk, die anders altijd zo geïnteresseerd zijn in de situatie van andere landen, het verdrag ter bescherming van nationale minderheden nog niet ondertekend.
Ik vind dat zij in eigen land orde op zaken moeten stellen en deze verdragen ondertekenen.
De eisen die wij aan anderen stellen, moeten wij ook aan onszelf stellen.
Wij moeten de 15 regeringen zeggen dat ze de verdragen moeten ondertekenen en bekrachtigen.
Ik herinner u ook aan het pact betreffende de minderheidstalen en regionale talen, het Statuut inzake het Internationaal Strafhof voor oorlogsmisdadigers, dat alleen door Italië is bekrachtigd.
Wij moeten allemaal hetzelfde doen, want de enige manier om de vicieuze cirkel van wraak te doorbreken en te vermijden dat de burgers het recht in eigen handen nemen, is de gerechtelijke vervolging van oorlogsmisdadigers.
Ik vermeld hier ook het verdrag tegen foltering, dat Ierland nog steeds niet heeft bekrachtigd en noch Groot-Brittannië, België noch Ierland hebben erkend dat het foltercomité van de VN klachten van particulieren kan behandelen.
Ik zou nog lang kunnen praten, ook over de situatie van de asielzoekers in onze lidstaten.
Indien ook maar de helft van de bevindingen in de rapporten van Amnesty International en Human Rights Watch klopt, dan is de toestand op het gebied van de behandeling van asielaanvragen onhoudbaar.
Ik zou het ook kunnen hebben over de rechten van het kind, die een enorm probleem vormen, ook in een aantal kandidaat-landen.
Ik zou het kunnen hebben over de discriminatie van gehandicapten, die nog steeds bestaat, en naar aanleiding van de interventie van Cecilia Malmström betreffende de gelijke behandeling van mannen en vrouwen, wil ik onderstrepen dat er zelfs in onze lidstaten op dit vlak nog veel moet gebeuren. Tot slot wijs ik erop dat we misschien nieuwe instrumenten nodig hebben voor de controle van de mensenrechten.
Wat de nationale minderheden betreft, is het misschien geen slecht idee om naar analogie van het Europees Waarnemingscentrum voor racisme in Wenen ook een waarnemingscentrum voor de behandeling van nationale minderheden alsook voor de bescherming van persoonlijke gegevens en de persoonlijke levenssfeer op te richten.
De technologie staat niet stil en dat mogen onze instrumenten ter bescherming van de mensenrechten ook niet doen.
Mijnheer de Voorzitter, dit verslag is een vervolg op het uitstekende werk dat eerder is verricht binnen het Europees Parlement en andere EU-instellingen.
Het Europees Jaar tegen Racisme 1997 was het startpunt, maar de omstandigheden zijn sindsdien grondig gewijzigd.
Ik verheug er mij in het bijzonder over dat de strijd tegen rassendiscriminatie nu binnen de context van de mensenrechten wordt geplaatst, zoals in het kader van dit gezamenlijk debat gebeurt. Dit is immers de benaderingswijze die ik ook in mijn verslag heb gevolgd.
Als eerste punt komt naar voren dat wij in het afgelopen jaar, zowel in het recht als in de praktijk, twee zaken hebben gerealiseerd.
In de eerste plaats is er de wettelijke bevoegdheid van de Europese Unie om op te treden tegen racisme; in de tweede plaats het feit dat rassendiscriminatie nu wordt beschouwd als schending van een grondrecht en van de wetgeving van de Europese Unie.
Dit blijkt ook uit het feit dat in het kader van het toetredingsproces en niet in de laatste plaats van de mededeling van de Commissie waarover de heer Belder op zo'n uitstekende wijze heeft gerapporteerd, is bevestigd dat respect voor rassengelijkheid en rechten van minderheden deel uitmaakt van de criteria van Kopenhagen.
Mag ik hierbij de kanttekening maken dat de ELDR-amendementen op het verslag van de heer Belder veeleer een aanvulling dan een kritiek betekenen. Zij zijn ingediend omdat het advies van de commissie burgerrechten helaas niet in stemming is gebracht in de commissie buitenlandse zaken.
Een tweede hoofdthema van mijn verslag is dat diversiteit moet worden gezien als bron van maatschappelijke vitaliteit, economische welvaart en internationale invloed.
De Europese identiteit berust niet op een homogene blanke cultuur en kan, ja moet zich openstellen voor de ervaringen en cultuur van minderheden.
Op de derde plaats komt uit mijn verslag naar voren dat vooroordelen en discriminatie op grond van ras onze hele samenleving vergiftigen, met effecten die ook voor blanke mensen voelbaar zijn.
Uit enquêtes blijkt dat het racisme is toegenomen, en dat ook racistische gewelddadigheid en steun voor extremistische partijen een stijgende lijn vertonen.
Anderzijds is er ook sprake van vooruitgang, zij het niet overal in dezelfde mate, en binnen een aantal Europese regio's en steden lijkt men te wennen aan een multiraciale en multiculturele manier van leven.
Als voorbeeld noem ik Londen, de stad die ik vertegenwoordig, als de multiraciale hoofdstad van Europa.
Ik vind natuurlijk dat wij uitgebreid moeten discussiëren over racisme, diversiteit en identiteit en het onderwerp niet moeten mijden of in bedekte termen moeten benaderen.
Sommigen zullen het taalgebruik in mijn verslag ongetwijfeld te direct vinden, en ik kan niet ontkennen dat het de bedoeling was zeer duidelijk en ondubbelzinnig te zijn.
Mijn benaderingswijze is gebaseerd op individuele rechten, reden waarom ik het vooruitzicht verwelkom van Europese anti-discriminatiewetgeving op grond van artikel 13, en ook andere wettelijke maatregelen zoals meer rechten voor ingezetenen van derde landen.
Maar dat is niet het einde van het verhaal. Ook op het vlak van onderwijs, media en politiek en op het terrein van justitie met betrekking tot politiezaken, immigratie en asielbeleid, is een hele reeks maatregelen voorgesteld die de uitvoering van de wetgeving moeten flankeren.
Ik zou willen ingaan op drie punten die voor enkele leden van de PPE-DE-Fractie wat moeilijk schijnen te liggen.
Het eerste is de vermelding van Oostenrijk en de opname van de partij van Haider in de regering, onder verwijzing naar de resolutie van het Parlement van afgelopen februari.
Ik moet zeggen dat ik het ongepast zou vinden hier een krachtiger aanpak van racisme door de Europese Unie te bespreken, zonder gewag te maken van recente ontwikkelingen die een mijlpaal zijn gaan betekenen in de geschiedenis van de Unie, in die zin dat is komen vast te staan dat de Europese Unie een gemeenschap van normen en waarden is, waarbinnen de eerbiediging van de mensenrechten centraal staat.
Een tweede gebied waarop blijkbaar aarzelingen bestaan bij de PPE-DE-Fractie betreft uitgebreidere rechten voor de circa 20 miljoen ingezetenen van derde landen die legaal binnen de Europese Unie verblijven.
Naar mijn mening valt er in dit verslag niets te bespeuren dat niet al in het verleden door de PPE-DE-Fractie is onderschreven.
Het derde punt dat voor deze fractie naar het schijnt problematisch is, heeft betrekking op een vermeende overtreding van de regels inzake subsidiariteit, met name door de vermelding van onderwijs en politie.
Zoals ik al eerder zei betekent de combinatie van artikel 6 en 7, artikel 13 en artikel 29 van de Verdragen, dat de bestrijding van rassendiscriminatie wel degelijk een doelstelling en een bevoegdheid van de Europese Unie is, met inbegrip van het politiebeleid.
Enkele van de PPE-DE-amendementen kan ik aanvaarden, hoewel ik het jammer vind dat deze fractie niet meer van zich heeft laten horen bij de besprekingen op commissieniveau.
Ik zou een beroep willen doen op de leden van die fractie om via stemverklaringen toe te lichten op welke punten zij niet akkoord gaan.
Ik denk dat een meerderheid zich in deze plenaire zitting achter het verslag zal scharen.
In de commissie is het met een grote meerderheid goedgekeurd en wellicht zijn sommige conservatieve en christendemocratische leden niet erg gelukkig met het feit dat zij geen deel uitmaken van die meerderheid.
Tot slot wil ik zeggen dat ik sommige van de door de Verts/ALE-Fractie en de GUE-Fractie ingediende amendementen kan overnemen, waaronder het voorstel de term "holocaust" te vervangen door "Shoah".
Bij de GUE­leden lijkt wat verwarring te bestaan over het doel van etnische "monitoring". Hierbij gaat het slechts om het bijhouden van statistieken over de ontwikkeling van etnische minderheden, die als basis moeten dienen voor toekomstig beleid.
Het doel is dus niet het identificeren van discriminatiepraktijken, reden waarom ik hun desbetreffende amendementen afwijs.
Ik hoop van ganser harte dat dit verslag straks bij de stemming een grote meerderheid zal behalen.
Voorzitter, racisme, vreemdelingenhaat en antisemitisme zijn volstrekt onverenigbaar met de politieke grondslagen van de Europese Unie.
Gunt u mij een directe toevoeging.
Deze kwade en schadelijke menselijke verschijnselen zijn evenzeer volkomen strijdig met de Bijbel.
Gods woord spreekt immers herhaaldelijk en nadrukkelijk van herbergzaamheid en barmhartigheid jegens de vreemdeling en van werkelijke naastenliefde als uitvloeisel van de liefde tot God ons aller Schepper.
Ondertussen ontgoochelt de alledaagse realiteit.
Racisme, vreemdelingenhaat en antisemitisme zijn realiteiten in Oost- en West-Europa.
Deze situatie mag evenwel niet leiden tot verlammende wederzijdse verwijten of verdachtmakingen.
Integendeel, een gezamenlijk maatschappelijk gevaar vraagt om een gezamenlijke politieke inspanning.
Vandaar de opportuniteit van de mededeling van de Commissie van mei vorig jaar en van het voor ons liggende verslag van de commissie buitenlandse zaken.
Verslag en adviezen bewijzen dat het Europees Parlement groot belang hecht aan de bestrijding van racisme, vreemdelingenhaat en antisemitisme in de kandidaat-lidstaten.
Deze specifieke aandacht vereist tegelijk zelfonderzoek.
Daarvan getuigt het verslag van mevrouw Ludford.
De morele maatstaven van de Europese Unie voor nieuwkomers gelden immers evenzeer voor de lidstaten zelf.
Ten aanzien van manifestaties van racisme, vreemdelingenhaat en antisemitisme gaan de laatsten allerminst vrijuit.
Sterker nog, extreem-rechtse bewegingen uit West-Europa zoeken contact met gelijkgezinden in Midden- en Oost-Europa en wakkeren daar het onheilig vuur aan. Vuur dat nog wel eens ontstoken is door de geheime diensten van de vroegere communistische regimes.
Daarbij springt de enorme problematiek van de Roma in Midden- en Oost-Europa in het oog en wel in dubbel opzicht.
Kwantitatief, want het raakt ettelijke miljoenen mensen en kwalitatief, want het naakte bestaan van deze zeer gedifferentieerde bevolkingsgroep is in het geding.
Hiermee hebben wij de complexiteit van het Roma-vraagstuk overigens nog slechts vluchtig aangestipt.
Hoe bijvoorbeeld de doorbreking van het maatschappelijk isolement en de welhaast algemene discriminatie van de Roma te combineren met het behoud van de Roma-identiteit?
Hoe de Roma zelf voor sociale participatie te mobiliseren en tot een noodzakelijke mentaliteitsverandering te bewegen?
Verheugend genoeg vinden zulke indringende vragen officieel en officieus gehoor in de kandidaat-lidstaten.
Het resultaat is weldoordachte, hoopvolle binnenlandse initiatieven en projecten. Die vergen wel buitengewoon veel geld.
Een rechtstreeks appel kortom op de solidariteit van de EU-leden met hun toekomstige medeleden.
Of snijdt de messcherpe kritiek van de westerse wetenschapper richting de Europese Unie inzake de afwijzende opstelling tegenover Roma-asielzoekers soms toch hout?
Citaat: "Enerzijds worden de landen van Midden- en Oost-Europa aan de schandpaal genageld vanwege hun beleid van structurele discriminatie enzovoort, anderzijds wijzen de meeste EU-landen de Roma collectief uit als economische asielzoekers."
In de trits racisme, vreemdelingenhaat en antisemitisme in de aspirant-lidstaten mag het laatstgenoemde kwaad beslist niet ontbreken.
Na de holocaust, na die doelbewuste miljoenenvoudige massamoord op de Europese joodse gemeenschap was en is anti-semitisme niet uit Midden- en Oost-Europa verdwenen.
Extreem links en extreem rechts schuwden en schuwen dit verfoeilijke en verderfelijke politieke strijdmiddel niet.
Inderdaad, anti-semitisme hangt blijkbaar totaal niet af van de numerieke presentie van joden.
Zo wijzen volksmenners bij voorkeur op de al dan niet vermeende joodse achtergrond van hun gehate politieke rivalen.
Zo volgde herdruk op herdruk van de notoir anti-semitisme protocollen van de Wijzen van Sion, die falsificatie van de tsaristische geheime dienst uit 1897 over de joodse greep naar de wereldheerschappij in de gehele regio.
Ongelooflijker klinken nog de samenzweringsideeën uit ultranationalistische koker waarbij de zogenoemde traditionele vijanden, lees de nationale minderheden in diverse kandidaat-lidstaten, systematisch in verband worden gebracht met de joden.
In die optiek figureren voor Roemenië joden en Hongaren als de verraders van het vaderland.
Idem joden en Duitsers, respectievelijk joden en Tsjechen voor Tsjechoslowakije evenzo joden en Duitsers in Polen en joden en Turken voor Bulgarije.
Tegen deze duistere achtergrond dient paragraaf 32 van de ontwerpresolutie te worden geplaatst.
Het Europees Parlement maant tot constante politieke en maatschappelijke waakzaamheid tegenover en tot verscherpte staatsrechtelijke vervolging van de niet aflatende uitingen van anti-semitisme in de verschillende kandidaat-lidstaten, mede gelet op de relatief wijde verspreiding van latente anti-semistisme gevoelens en gedachten.
Dankzij de vruchtbare diepgaande discussie in de commissie buitenlandse zaken en niet te vergeten de adviezen van de rapporteurs van de andere commissies ligt dit verslag in deze vorm voor u.
De amendementen zijn zorgvuldig gewogen in de commissie buitenlandse zaken. Niet weinige zijn gehonoreerd.
Met name om doublures te voorkomen zal ik de nieuw ingediende amendementen slechts deels willen steunen.
Al met al vraagt het voorliggende verslag mijns inziens om een geregeld vervolg, een voortgezette herevaluatie.
De vervulling van deze wens zal de voldoening van uw rapporteur betekenen.
Mijnheer de Voorzitter, het enthousiasme waarmee de heer Belder zijn verslag over de Roma en de situatie in Oost-Europa heeft ingeleid, doet mij deugd.
Het zijn de meest extreme vormen van racisme aan de randen van Europa die onze verontrusting wekken.
Naarmate het debat over Oostenrijk - met zijn vele complexe elementen - zich ontwikkelde, realiseerden wij ons dat Oostenrijk grensde aan belangrijke kandidaat-lidstaten die weliswaar vooruitgang boeken op economisch en sociaal gebied, maar die een echt probleem vormen ten aanzien van de wijze waarop zij minderheden behandelen.
In Slowakije, de Tsjechische Republiek en Hongarije is de behandeling van de Roma zeer problematisch.
Wij moeten beseffen dat wij, naarmate de Unie zich verder uitbreidt, de verantwoordelijkheid dragen ervoor te zorgen dat elk land dat wil toetreden ook de wijze waarop het zijn minderheden behandelt en de hele kwestie van rassendiscriminatie tegemoet treedt, zal moeten hervormen.
Ik wil hierbij nog twee of drie simpele opmerkingen maken.
Uit de situatie van de Roma en uit het verslag van de heer Belder blijkt dat er binnen de hele Europese Unie een extreme vorm van discriminatie bestaat, anders zouden wij dit onderwerp hier niet behandelen.
Wij hebben heel wat punten te bespreken. Hoe hard moeten wij inzetten op artikel 13?
Willen wij werkelijk bescherming tegen rassendiscriminatie overal binnen de Unie?
Het antwoord is ja.
Deze moet snel tot stand komen en de wetgeving moet zeer volledig zijn.
Als wij rondkijken binnen de Europese instellingen en het Parlement zien wij maar weinig gezichten van mensen die uit etnische minderheden afkomstig zijn.
Hoewel er in deze situatie verbetering optreedt gaat het uiteindelijk om een onvoldoende vertegenwoordiging binnen de instellingen.
Juist dit aspect van vertegenwoordiging en soortgelijke zaken moeten wij aanpakken.
Racisme is een ingewikkelde zaak.
Wij hebben nu een goed begin gemaakt met de discussie, maar we hebben nog een lange weg te gaan.
Voorzitter, ik zou collega Malmström willen gelukwensen met haar zeer evenwichtig en richtinggevend verslag.
Uit het debat daarover in de commissie is gebleken dat er een ruime eensgezindheid bestaat in het Parlement over de principes van de mensenrechten en daar kan ik mij alleen maar over verheugen.
Ik steun ook de keuze van de rapporteur om uitgebreid in te gaan op het thema vrouwenrechten.
Met de sharia in opmars in verschillende delen van de wereld is dat thema actueler dan ooit.
De situatie blijft uiterst zorgwekkend in Afghanistan waar sinds het aantreden van de Taliban-regering vrouwen niet meer buitenshuis mogen werken, publiek geslagen worden voor onfatsoenlijke kledij en nauwelijks toegang hebben tot medische voorzieningen.
Volgens berichten die mij de afgelopen dagen bereikten, is het aantal zelfmoorden onder vrouwelijke intellectuelen de voorbije weken dramatisch gestegen.
Het voorbeeld van Afghanistan toont aan dat de discriminatie van vrouwen geen cultureel, maar een politiek gegeven is.
Afghanistan is trouwens niet het enige land waar de rechten van de vrouw massaal worden geschonden.
Miljoenen vrouwen in de wereld worden nog steeds besneden of uitgehuwelijkt.
In veel landen van Afrika mogen vrouwen geen eigendom bezitten of een bankrekening openen zonder toestemming van de man.
Andere praktijken zoals polygamie of de overerving van weduwen zijn in een aidstijdperk onhoudbaar geworden.
Het is niet verwonderlijk dat in Afrika meer vrouwen dan mannen besmet zijn met het aidsvirus.
Wij moeten alle praktijken veroordelen die leiden tot de verminking of de dood van vrouwen.
Binnen de Europese Unie moet vrouwenbesnijdenis strafbaar worden gemaakt.
Dit is geen zaak van traditie of cultuur, het is een kwestie van elementaire mensenrechten.
Maar de gruwelen in de rest van de wereld mogen ons niet blind maken voor de gruwelen in onze eigen landen.
Huiselijk geweld is nog altijd een groot probleem binnen de Europese Unie.
Wij moeten dit krachtig durven bestrijden. Ook strafrechtelijk.
Even ernstig is de handel in vrouwen en meisjes voor seksuele uitbuiting: 500.000 per jaar naar West-Europa alleen.
Een business die door de UNDP geraamd wordt op 7 miljard dollar.
Een krachtige en gecoördineerde aanpak is nodig onder alle lidstaten om deze schandelijke vorm van mensenhandel te bestrijden.
Voorzitter, dit verslag is een krachtig signaal naar de Raad en de Commissie toe.
Ik nodig beide instanties met aandrang uit om er iets tastbaars, iets concreets, om er iets constructiefs mee te doen.
Wij zullen beide instanties in elk geval beoordelen op hun daden, niet op hun woorden.
Mijnheer de Voorzitter, geachte mevrouw en mijnheer de commissaris, ik wil mevrouw Malmström en mijnheer Haarder hartelijk gelukwensen met hun uitstekende, systematische en innovatieve verslagen.
Deze verslagen reiken de Commissie en de Raad, maar ook het Parlement vele ideeën aan voor activiteiten waarmee de mensenrechten werkelijk kunnen verbeterd en gegarandeerd.
Neem nu bijvoorbeeld het plan van mevrouw Malmström om een speciale vertegenwoordiger aan te wijzen ter bescherming van activisten op het gebied van de mensenrechten.
Ook het Parlement moet de situatie op het gebied van de mensenrechten in de kandidaat-landen systematisch volgen.
Wij hebben namelijk de nodige ervaring en kennis, maar die moeten worden gecoördineerd en er moet op worden toegezien dat er ook gebruik van wordt gemaakt.
Het verheugt mij ook zeer dat de heer Haarder aandacht heeft geschonken aan de rechten van de minderheden.
Als wij het verslag-Haarder steunen en als wij daarmee wijzen op de schendingen van de rechten van minderheden in Europa en op de gebrekkige eerbiediging van die rechten, dan is dat een historisch ogenblik.
We moeten ophouden met nog langer een dubbelzinnige boodschap te verkondigen, namelijk dat wij meer eisen van de kandidaat-landen dan van onszelf.
Zonder aarzeling durf ik te zeggen dat er sprake is van een historisch ogenblik als wij ons scharen achter het verslag-Haarder. Zonder dat verslag zouden wij dit historische moment nu niet meemaken.
Tenslotte wil ik een andere zaak noemen, die mij na aan het hart ligt, namelijk de waarderende woorden die in het verslag van mevrouw Malmström worden gewijd aan de inspanningen van de Commissie op het gebied van de rechten van het kind.
Die steun kan de Commissie goed gebruiken.
Wij moeten ook onze steun verlenen door begrotingsmiddelen te reserveren voor de activiteiten ten behoeve van de rechten van het kind.
Ik vind dat wij er in dit verband ook voor moeten zorgen dat kinderen geen handelswaar worden.
De regels van het Haags Verdrag worden ook onvoldoende nageleefd. Op dit gebied worden wij ook geconfronteerd met zeer ernstige problemen in de kandidaat-landen.
Mijnheer de Voorzitter, wij beschikken nu over een mensenrechtenverslag van uitzonderlijk hoog niveau en ik spreek nu vooral over het verslag-Malmström. Het is ook verheugend dat men bij de voorbereiding van dit verslag nauw met NGO's heeft samengewerkt.
Zonder de burgermaatschappij zouden wij ons in een vacuüm bevinden.
Wij kunnen niet ademhalen als wij geen impulsen van buitenaf, van de burgers, krijgen.
Het verslag bevat talrijke uitstekende en weloverwogen voorstellen.
Ik vestig hierbij de aandacht op slechts drie voorstellen waarbij mijn eigen fractie actief betrokken was.
De noodzaak in te grijpen bij aanvallen gericht tegen onafhankelijke journalisten, de noodzaak dienstweigeraars en deserteurs te beschermen en de noodzaak verstandige sancties te ontwikkelen die niet de omstandigheden van grote groepen mensen verslechteren, maar zich richten op politieke tirannen die rijkdom bijeen hebben vergaard.
Dit is een precisiewapen dat meer gebruikt moet worden.
Meer in het algemeen kan ik zeggen, zoals mevrouw Malmström zelf ook al heeft gezegd, dat wij een strategische benadering moeten ontwikkelen voor de problemen waarover wij vandaag spreken.
Deze moet dynamisch zijn en moet doordringen tot in elk niveau van de alledaagse werkelijkheid.
Wij kunnen de nijpende problemen die er zijn, niet oplossen met retoriek.
De Finse schrijver Samuli Pironen schreef: "grote misdaden hebben vele, - miljoenen -, daders nodig - al degenen die niets doen".
Mijnheer de Voorzitter, waarde collega's, ik denk dat de verslagen die zojuist zijn behandeld veelzeggend zijn.
Het racisme en antisemitisme in de Europese Unie en daarbuiten zijn toegenomen.
Wij mogen ons hier niet bij neerleggen, maar moeten de situatie publiekelijk aan de kaak stellen.
In haar heldere verslag levert mevrouw Ludford een actieve bijdrage aan de strijd tegen dit racisme en antisemitisme.
In tegenstelling tot wat sommigen beweren belemmeren wij geenszins de vrijheid van meningsuiting door het racisme en de racistische redevoeringen aan de kaak stellen.
Racisme is immers geen meningsuiting maar een delict, aangezien het de menselijke waardigheid aantast.
Racisme is een vorm van asociaal gedrag waarbij de lichamelijke integriteit van het individu wordt aangetast.
Dit hebben we immers onlangs gezien in El Ejido in Spanje en enkele jaren geleden in Rostock, toen huizen van Turkse arbeiders werden belaagd. Of neem de dood van de jonge Ibrahim Ali, die in 1995 in Marseille door aanplakkers van affiches van het Front national werd vermoord.
Iedere keer weer zien we dat mensen ideologisch worden bewapend, waarna ze tot actie kunnen overgaan.
Verder is er ook nog een andere vorm van racisme, die bestaat uit dagelijkse beledigingen en vernederingen.
Neem bijvoorbeeld de discriminatie met betrekking tot de toegang tot huisvesting, vrijetijdsbesteding en werk.
U bent allen op de hoogte van het voorval dat onlangs de Franse pers haalde. Een jonge inwoner van Straatsburg had twee volledig identieke CV's aan hetzelfde bedrijf opgestuurd.
Boven één CV had hij een buitenlandse naam gezet en boven het andere een typisch Franse naam.
U kunt wel raden welke kandidaat voor een gesprek mocht komen.
Wij mogen ons vandaag niet beperken tot het verdedigen van onze medeburgers die we als minderheid karakteriseren.
We moeten van deze minderheidsgedachte af.
Het gaat immers niet zozeer om een minderheid die beschermd moet worden, maar om het opbouwen van een Europees burgerschap met gemeenschappelijke waarden.
We hebben een meerderheid nodig om samen aan een toekomst te werken en een samenleving op te bouwen waarin iedereen zich kan ontplooien. Deze meerderheid moet aan iedere besluiteloosheid een einde maken en voorkomen dat we ons tot onmenselijke daden laten verleiden.
De geschiedenis van Europa leert ons dat wij niet alleen tot het beste, maar ook tot het slechtste in staat zijn.
Voor het beste staan de Universele Verklaring van de Rechten van de Mens en het Verdrag van Genève.
Het slechtste is het kolonialisme, de holocaust, het stalinisme en het nazisme.
Wij moeten onze kinderen hiervan doordringen.
Wij moeten definitief kiezen voor de aspecten die Europa versterken. Alles wat Europa kan verzwakken moet worden verworpen.
Verder moet duidelijk worden gesteld wat voor soort maatschappij wij willen opbouwen.
Ik zeg het u onomwonden: de politieke partijen die denken dat een alliantie met rechts-extremisten van nut kan zijn om verkiezingen te winnen, zullen worden weggevaagd en uiteindelijk van geen enkele historische betekenis blijken te zijn.
Samenwerken met Haider of Le Pen is als een etentje met de duivel.
Daarvoor heb je volgens het spreekwoord een lange lepel nodig, die nooit lang genoeg zal blijken te zijn.
Ik wil deze politieke partijen en alle anderen die een etnische opvatting over de natiestaat hebben, de woorden van Clémenceau in herinnering brengen: "patriottisme is liefde voor het eigen land, nationalisme is de haat ten opzichte van anderen".
Ze hebben dus de keuze.
Dit alles moet nu in concrete maatregelen, dat wil zeggen wetgevende maatregelen, worden omgezet.
De anti-racismewetgeving moet geharmoniseerd worden en veel begrippen moeten van een betekenis worden voorzien.
"Gelijke kansen" betekent dat alle kinderen die op het Europese grondgebied zijn geboren recht moeten hebben op het Europese burgerschap. Ze dienen al bij hun geboorte over dit "grondrecht" te beschikken.
"Gelijke rechten" wil zeggen dat men toegang dient te hebben tot het stemrecht en dat iedere vorm van discriminatie op ruimtelijke, geografische, sociale of raciale gronden bestreden moet worden.
Alleen zo kunnen we de waarden waarvoor we staan daadwerkelijk verdedigen.
Mijnheer de Voorzitter, zoals ik gisteren al heb gezegd, lijkt het me van belang dat de mensenrechten juist hier in Frankrijk worden besproken, dat samen met Noord-Amerika aan de wieg stond van deze beginselen.
Het lijkt er echter op dat men soms niet goed weet wat deze rechten inhouden, dat er rechten worden ingevoerd of wordt geprobeerd rechten in te voeren die niet in de conventies of in de internationale verdragen worden genoemd.
Er bestaat bijvoorbeeld geen recht op immigratie.
Er zijn weliswaar immigrantenrechten, voor diegenen die van buiten de Unie komen, zij hebben inderdaad rechten, maar het is geen racisme of xenofobie om grenzen te stellen, om immigratie onder controle te houden. Het recht op immigratie wordt namelijk in geen enkele tekst genoemd.
Immigratie zonder enige controle is ook niet mogelijk, al was het maar om redenen van aantal en territorium.
Bovendien, en dat moet ook af en toe worden gezegd, hebben immigranten niet alleen rechten, maar ook plichten.
We hebben het bijvoorbeeld over de Roma gehad.
Natuurlijk hebben de Roma rechten, zij mogen niet worden gediscrimineerd, maar een groot deel van hen - ik zeg niet de meerderheid, maar zeker een groot deel - houdt zich niet aan de wet. Dat blijkt uit de statistieken.
Velen van hen buiten hun vrouwen en vooral hun kinderen uit om te overleven.
Men ziet vaak opzettelijk slecht behandelde, slecht geklede kinderen, met de bedoeling medelijden op te wekken en voorbijgangers een aalmoes te ontlokken.
Helaas treden de autoriteiten vaak niet op, net zomin als zij optreden tegen de illegale activiteiten van sommige andere personen, die duidelijk geen belastingen betalen en niet volledig in onze samenleving zijn geïntegreerd.
Het lijkt erop dat in onze samenleving sommige mensenrechten ongestraft geschonden kunnen worden: bepaalde vaak voorkomende vormen van seksuele verminking bijvoorbeeld worden niet afdoende bestreden.
Het is goed dat immigranten rechten hebben, maar zij moeten wel de regels in acht nemen van het land dat hen heeft opgenomen. We moeten niet vergeten dat de grondslagen van de Europese cultuur - het christendom, de Verlichting - niet zomaar weggevaagd kunnen worden, ook al zijn we gastvrij en staan we open voor andere culturen.
We moeten voorkomen dat we een minderheid worden in Europa en op onze beurt slachtoffer worden van discriminatie.
Voorzitter, het jaarverslag over de eerbiediging van de mensenrechten in de EU in 1998 en 1999 treedt nogal buiten zijn eigen grenzen.
Buitensporig veel aandacht gaat naar de uitbouw van Europese bevoegdheden op het gebied van mensenrechten, waarvan kennelijk veel verwacht wordt.
Het asielbeleid wordt zeer uitvoerig behandeld, evenals het kopje "levensstijlen en relatievormen".
Daar wordt naar verhouding onevenredig veel aandacht besteed aan de rechten van homoseksuelen en worden allerlei eisen aan de lidstaten opgelegd.
Opmerkelijk is de oorverdovende stilte als het gaat om de rechten van de échte zwakkeren onder ons: ouderen, baby's, gehandicapten.
Waar is het recht op leven?
Waar de bescherming van het gezin?
Kortom, een verslag met goede intenties, dat echter blijft steken in een te individualistische benadering van mens en samenleving en onvoldoende recht doet aan de beschermwaardigheid van het leven op zich.
Racisme, vreemdelingenhaat en antisemitisme moeten krachtig bestreden worden.
Met deze stelling uit het verslag-Ludford ben ik het grondig eens.
Maar in tegenstelling tot wat het verslag stelt, is de eenzijdig positieve benadering van de multiculturele samenleving als "bron van sociale vitaliteit" geen oplossing voor het voorkomen van racisme en vreemdelingenhaat.
Dat idee getuigt van een naïef soort intellectualisme.
De afgelopen jaren heeft Nederland een dergelijk beleid gevoerd, gericht op de totstandkoming van een multiculturele samenleving.
Dit is geen succes geworden, getuige het feit dat er nu gesproken wordt over het "multiculturele drama".
Veel allochtonen zijn door dit beleid beland in een onderklasse van de samenleving met alle gevolgen van dien.
In plaats van de relativering van de eigen cultuur kan een goede, realistische bewustwording van de eigen cultuur, zowel de positieve als de negatieve kanten ervan, leiden tot een betere omgang met elkaar en acceptatie van de cultuurverschillen aan beide kanten.
Tenslotte, racisme, vreemdelingenhaat en antisemitisme zijn helaas van alle tijden en plaatsen.
Laten we in dat besef het eeuwenoude Bijbelse gebod "heb uw naaste lief als uzelf" ter harte nemen.
Mijnheer de Voorzitter, verbijsterd over de veroordeling zonder proces van Oostenrijk door 14 lidstaten ben ik verheugd over het verslag van de heer Haarder. Hij geeft Oostenrijk in verband met de mensenrechten ook in vergelijking met andere lidstaten een uitstekend rapport.
Ik vind dit voor het land in het hart van Europa niet meer dan normaal. Mijnheer Schulz, dat bevestigt dat het optreden van de 14 lidstaten elke grond mist.
In het verslag wordt onder meer kritiek geleverd op het feit dat Oostenrijk het Europees Handvest voor de minderheidstalen van 1998 nog niet heeft geratificeerd.
Ik merk op dat de ratificatie van dat handvest in het regeringsprogramma is opgenomen.
De coalitie heeft zich ertoe verbonden het handvest voor januari 2001 aan het parlement ter goedkeuring voor te leggen. De zo hevig bekritiseerde regering doet het nu al uitstekende imago van Oostenrijk op het gebied van de mensenrechten nog meer schitteren.
(Applaus van rechts)
Mijnheer de Voorzitter, zoals overeengekomen zal ik hier namens de rapporteur en de Fractie van de Europese Volkspartij het verslag over de mensenrechten bespreken. Dit verslag zal dadelijk in dit Parlement in stemming worden gebracht.
Ik wil hier in herinnering brengen welke beginselen mijn fractie nastreeft en hoe het onderzoek verlopen is.
Wij streven de volgende eenvoudige beginselen na.
Allereerst willen we ons strikt houden aan het tijdskader waarop dit verslag betrekking heeft, namelijk de jaren 1998 en 1999.
Wij willen voorkomen dat het huidige beleid wordt toegepast op dat van andere perioden.
In de tweede plaats zijn wij van mening dat we waar het maar enigszins mogelijk is moeten vermijden doelstellingen in dit verslag op te nemen, of vrome wensen of cirkelredeneringen, die geen verband houden met de concrete, controleerbare en daadwerkelijk in de landen van de Unie bestaande justitiabele rechten.
Het derde leidmotief van ons standpunt komt overeen met de aloude overtuigingen van de Fractie van de Europese Volkspartij.
Wij denken dat wij niet minder genereus of open zijn dan andere fracties, maar vinden dat alleen de justitiabele rechten aan bod moeten komen.
Daarom hebben we tegen een aantal rechten gestemd die weliswaar legitiem zijn en onze steun verdienen, maar niet thuishoren in een verslag over de situatie omtrent de mensenrechten in de Unie.
Wij hebben zo min mogelijk landen genoemd of op de voorgrond geplaatst. In het verslag over de mensenrechten van dit jaar is daarom dan ook geen stelselmatige analyse van de afzonderlijke landen opgenomen.
Bovendien hebben we in deze context ook aan het subsidiariteitsbeginsel gedacht. Overeenkomstig dit beginsel is iedere lidstaat er zelf verantwoordelijk voor dat de mensenrechten ook daadwerkelijk worden nageleefd, en dienen eventuele schendingen van deze mensenrechten volgens de nationale jurisdictie te worden bestraft.
Wij willen tenslotte dat in het verslag van volgend jaar rekening wordt gehouden met het Handvest van de grondrechten, om volgend jaar al te kunnen beschikken over een verslag dat echt overeenkomt met de werkelijkheid.
Gelijk met het opstellen van dit handvest moet immers ook onderzoek worden gedaan naar de rechtssituatie in de afzonderlijke lidstaten.
Wij hopen dat er met nog meer vrees zal worden uitgekeken naar het volgende aan te nemen verslag en dat daarin goed naar voren komt welk belang onze Unie hecht aan de naleving van de mensenrechten binnen onze gemeenschap.
Mijnheer de Voorzitter, het is opvallend hoe zelden wij, in dit uitgebreide debat over de mensenrechten, melding horen maken van kinderen, die, waar het om mensenrechten gaat, nu juist het minst weerbaar zijn.
In de EU-Verdragen zijn kinderen zelfs onzichtbaar.
Dieren hebben rechten, kinderen niet.
Toch ondergaan ook kinderen de gevolgen van de wetten die door de Europese Unie worden vastgesteld en van de interne markt.
De elektronische revolutie schijnt meer vrijheden te hebben geschonken aan uitbuiters, pedofielen en pornografen dan aan industriëlen.
In een 21ste eeuw waarin wij onszelf als beschaafd beschouwen bestaat nog steeds slavenhandel, waarbij kinderen overal ter wereld worden gekocht en verkocht voor sexuele uitbuiting.
Er zijn problemen in de kandidaat-lidstaten.
Er is momenteel een schandaal in Letland waarbij de regering blijkbaar rechtstreeks betrokken is.
Bijna elke dag zien wij beelden op onze televisie van kindsoldaten die overal deelnemen aan gewapende conflicten.
En natuurlijk zijn er de bekende verhalen over kinderarbeid.
Wij zullen harder moeten optreden en kinderen hoger op de agenda moeten plaatsen.
Dit wil niet zeggen dat de Europese Unie verantwoordelijk moet worden voor het beleid inzake kinderen, maar wel dat wij ervoor moeten zorgen dat Europese wetten "kindveilig" zijn.
Door de Commissie voorbereide regelgeving zou moeten worden doorgelicht op aspecten die kinderen raken, en binnen de Commissie zou iemand speciale verantwoordelijkheid moeten dragen voor kinderzaken.
Mijn eigen regering heeft in 1998 een van "Save The Children" afkomstige kinderrechten-deskundige aangesteld bij het Ministerie van Buitenlandse Zaken en het Gemenebest, met als taak een beleidsaanpak en praktische projecten op het vlak van kinderrechten te ontwikkelen.
Waarom kunnen wij niet hetzelfde doen?
In het Verenigd Koninkrijk kennen wij ook een speciaal met kinderzaken belaste regeringscommissie (Children's Select Committee), die belast is met het onderzoeken van gevallen van kindermisbruik en het ondervragen van getuigen-deskundigen.
Waarom kunnen wij niet hetzelfde doen?
Kunnen wij ervoor zorgen dat het Handvest van grondrechten een hoofdstuk over kinderen krijgt?
Ik weet dat er mededelingen zijn.
Wij beschikken over actieprogramma's en overeenkomsten, maar wat wij werkelijk nodig hebben zijn concrete maatregelen, geen goede bedoelingen.
Voorzitter, waarom blijven mensenrechten zo achter bij de vooruitgang van de mensheid?
Wetenschap, technologie en communicatie, de mensen weten steeds meer en kunnen steeds meer.
Nog steeds wordt de wereld echter geteisterd door massale mensenrechtenschendingen. Hoofdoorzaken zijn oorlog, armoede en machtsmisbruik.
Daar moeten we dus alle inspanningen op richten.
Maar ook culturele waardepatronen liggen aan de schendingen ten grondslag.
Het is daarom terecht dat mevrouw Malmström in haar uitstekende verslag extra aandacht vraagt voor de positie van de vrouw.
In heel veel samenlevingen is zij nog steeds slachtoffer van geïnstitutionaliseerd en soms zelfs gelegaliseerd machtsmisbruik van mijn eigen geslachtsgenoten.
Niet collectieve gewoonten, maar de gevolgen voor de individuele mensen moeten doorslaggevend zijn in onze beoordeling.
Dit leidt er bijvoorbeeld toe dat we vrouwenbesnijdenis niet als een oude traditie moeten respecteren, maar met alle beschaafde middelen moeten bestrijden.
Europese buitenlandse politiek laat zich te eenzijdig beïnvloeden door puur economische belangen.
Het wordt de hoogste tijd dat het thema van de mensenrechten niet alleen in naam, maar ook in de praktijk de prioriteit krijgt die het verdient.
Daarmee kan Europa een belangrijke bijdrage leveren aan de vooruitgang, de vooruitgang van de beschaving.
Mijnheer de Voorzitter, waarde collega's, vandaag wordt er gedebatteerd over de verslagen over de mensenrechten binnen en buiten de Unie. Dit is een goed moment om zich eens af te vragen welke invloed de mensenrechten binnen de Unie hebben op de mensenrechten buiten de Unie, en vice versa.
De beste manier waarop de Unie haar mensenrechtenmodel kan uitdragen is zonder twijfel via de ervaringen van migranten.
Zij ondervinden immers de gevolgen van onze grootste tekortkomingen op het gebied van de mensenrechten.
Ik zal deze stelling met twee voorbeelden onderbouwen.
Allereerst hebben we alle reden ongerust te zijn over de vorm die de terugname-overeenkomsten aannemen. Deze overeenkomsten vormen immers een directe aantasting van grondrechten zoals het asielrecht en het recht in een gezin te leven.
De Unie bevestigt nogmaals hoeveel belang ze hecht aan het Verdrag van Genève en de Overeenkomst van Dublin, die beide voorzien in het beginsel van niet-uitzetting.
Het is ontoelaatbaar dat op basis van terugname-overeenkomsten inwoners van derde landen naar hun land kunnen worden teruggestuurd terwijl het geenszins zeker is dat in dat land hun mensenrechten en democratische vrijheden worden gerespecteerd.
Verder is het ontoelaatbaar dat gezinnen uit elkaar gerukt worden. Soms worden minderjarige kinderen geheel aan hun lot overgelaten omdat hun ouders, die geen verblijfsvergunning hebben maar soms al bijna tien jaar in Europa wonen en werken, worden uitgezet.
Welk beeld van de mensenrechten denkt u dat deze mensen mee terugnemen naar hun land? Ze hebben in twijfelachtige omstandigheden moeten leven, zijn op vernederende wijze gefouilleerd, beledigd, geregistreerd en ondervraagd op politiebureaus, in gesloten centra en in huizen van bewaring.
Tenslotte worden ze door ons teruggestuurd naar de landen die ze juist om politieke, economische en menselijke redenen probeerden te ontvluchten.
Deze terugname-overeenkomsten brengen de asielaanvragers in gevaar en staan het uitdragen van de mensenrechten in de wereld in de weg.
De uitzettingen moeten daarom snel worden stopgezet. Al deze mannelijke en vrouwelijke burgers moeten worden gelegaliseerd.
Nu zijn ze verstoken van grondrechten, zoals het recht op gezinshereniging en het recht op vrij verkeer en worden ze officieel in de illegaliteit gehouden.
Een andere overduidelijke schending van de mensenrechten heeft eveneens betrekking op buitenlanders en het staatsburgerschap.
Hoe kunnen we van inwoners van derde landen verwachten dat ze zich integreren, dat hun kinderen de wet naleven, en dat ze geloven in het bestaan van democratische rechten als ze zelf niet over deze rechten kunnen beschikken?
De Unie werkt momenteel aan een Handvest van de grondrechten. Hoe is het mogelijk dat wij tegelijkertijd accepteren dat er een groep van tweederangsburgers ontstaat?
Het gaat hier immers om niet minder dan grondrechten.
Hoe kunnen we dan accepteren dat sommige burgers van deze rechten verstoken blijven?
Hoe kunnen deze mensen geloven dat de Verklaring van de Rechten van de Mens niet zonder inhoud is?
Wat deze mensenrechten betreft zou de Unie het voortouw moeten nemen en vol trots een staatsburgerschap op basis van de verblijfplaats moeten invoeren en dus geen onderscheid meer moeten maken op basis van nationaliteit.
Mijnheer de Voorzitter, dit debat vindt inderdaad op een voor ons Parlement belangrijk moment plaats.
De uitstekende verslagen van mevrouw Malmström en de leden Haarder, Ludford en Belder bieden ons als Europeanen gelegenheid tot analyse, en vooral tot zelfkritiek.
Dit jaar is veelzeggend.
Een jaar nadat wij in naam van de mensenrechten oorlog hebben gevoerd tegen Joegoslavië, steken we geen vinger uit terwijl Rusland diezelfde rechten in Tsjetsjenië op nog grovere wijze schendt.
Twee weken geleden hebben Spanje en Groot-Brittannië, onder de hoede van de Verenigde Staten, toegelaten dat Pinochet kon ontkomen aan berechting voor buitengewoon ernstige mensenrechtenschendingen.
Ook is er dit jaar in Oostenrijk een racistische en xenofobe partij in de regering gekomen en vond er in Spanje een uitbarsting van racistisch geweld plaats in El Ejido.
Na de recente verkiezingen hebben we kunnen vaststellen dat de burgemeester van die stad door 75% van de kiezers wordt gesteund.
Dit is ook het jaar waarin de katholieke kerk een mea culpa heeft uitgesproken voor de schendingen van de mensenrechten die hij in de loop van de geschiedenis heeft gepleegd.
Daarom zouden wij in de Europese Unie een constructievere houding in moeten nemen.
Ik stel daartoe vijf dingen voor, die de bijdrage van de GUE/NGL-Fractie aan de verschillende verslagen vormen.
Ten eerste: de schijnheiligheid geheel laten varen en alle landen over één kam scheren.
Ten tweede: ons verplichten de mensenrechten overal tot het uiterste te verdedigen, zelfs op economisch gebied, in de fabrieken. Ten derde: de mensenrechten over de hele wereld bijzonder aandachtig volgen, in Latijns-Amerika - Mexico, Argentinië, Peru - en elders.
Ten vierde: de zaak van de mensenrechten van vrouwen zonder voorbehoud tot de onze maken.
En tenslotte: de ratificatie van de overeenkomst over het Internationaal Strafhof aanbevelen.
Ik moet helaas de goede stemming in deze zaal bederven, omdat ik na 25 jaar ervaring op het gebied van analyse van de mensenrechten weet dat goede bedoelingen en onwetendheid over de werkelijke situatie samen een verschrikkelijk resultaat opleveren. Om het eenvoudig voor te stellen: "Iedereen heeft het over het weer, maar niemand doet er iets aan".
Wat over de mensenrechten gezegd wordt, is niet zozeer van belang, want hoe meer men erover praat, hoe grover de schendingen zijn.
Ik heb drie dingen te zeggen.
Ten eerste ben ik het volkomen met de rapporteur, mijn landgenoot de heer Haarder, eens dat wij op het gebied van minderheidsbescherming dezelfde eisen aan onszelf moeten stellen als aan de kandidaat-landen.
Dit hadden de EU-instellingen in 1991-1992 moeten doen, toen ze in strijd met de geldende regels inzake de bescherming van minderheden, eerst Slovenië en vervolgens Kroatië erkenden, waarmee ze olie op het vuur gooiden, met het bekende rampzalige gevolg voor de Balkan.
Mijn tweede punt sluit aan bij het debat van vandaag.
Door het Handvest van de grondrechten absoluut in de EU-Verdragen te willen opnemen, zullen niet alleen reusachtige en onoverkomelijke grondwettelijke problemen ontstaan, vooral in een land als Denemarken, maar zal het EU-Verdrag een echte grondwet met fundamentele rechten worden.
Hoe meer rechten men heeft, des te beter, luidt het meestal, maar rechten maken deel uit van een ingewikkeld spel.
Het resultaat van een EU-handvest zal zijn dat we in een eindeloos gecompliceerd juridisch en grondwettelijk moeras van problemen verzinken.
Welke autoriteit heeft het laatste woord?
Zijn de rechten in het Verdrag tot bescherming van de rechten van de mens beter dan in het Handvest van de EU?
Is dit op zijn beurt beter dan de nationale grondwetten?
Dit zijn zinloze vragen.
Mijn derde opmerking betreft een compliment voor de heer Haarder.
Ik stel tevreden en enhousiast vast dat paragraaf 61 over het collectieve recht van vakverenigingen gaat.
Daarentegen is het stokpaardje van de heer Haarder, namelijk dat elk individu het recht moet hebben om geen lid te zijn van een vakvereniging, niet in de aanbeveling opgenomen.
Ik feliciteer hem omdat hij zijn politieke mening herzien heeft.
Mijnheer de Voorzitter, de voorwaarden voor de toekomstige lidstaten in het verslag brengen de mensenrechten op hetzelfde niveau als de economische voorwaarden.
Het verheugt ons vooral dat de kwestie van de godsdienstvrijheid wordt vermeld. In enkele landen - in het bijzonder in de Republiek Tsjechië - werden immers al zeer restrictieve wetten voor religieuze minderheden uitgevaardigd.
Belangwekkend is ook de passage over de toestand van de mensenrechten in de Europese Unie. Wij hebben geen enkele reden om de toetredingskandidaten de les te lezen.
Wij, Oostenrijkers, weten niet meer of we in verband met de eerbiediging van de mensenrechten moeten lachen of huilen.
Enkele weken geleden weigerden de Brusselse taxichauffeurs Oostenrijkers mee te nemen.
Oostenrijkers werden in Belgische en Franse hotels en restaurants geweigerd.
De leraren Frans van onze assistenten verklaarden dat ze niet langer les wilden geven aan nazi's. De uitwisseling van studenten werd geannuleerd.
Auto' s van in het buitenland werkende Oostenrijkers werden beschadigd, hun huizen werden met stenen bekogeld en hun kinderen werden op school bedreigd.
Vandaag raakte bekend dat de Oostenrijkse deelnemer aan een jumping in Grenoble niet langer welkom is.
Over de uitnodiging van het paard heeft de gemeenteraad van Grenoble langer gedebatteerd. Uiteindelijk werd ook het paard niet uitgenodigd, omdat het zich niet uitdrukkelijk van de Oostenrijkse regering had gedistantieerd.
Wellicht mag in de internatonale operahuizen binnenkort ook geen muziek van Mozart meer worden gespeeld.
Wie weet waar dit eindigt?
Wie de politieke verantwoordelijkheid voor deze antifascistische poppenkast in het Parlement en in de landen van de Europese Unie op zich neemt, mag echt wel trots zijn.
Ik kan de heer Krarup, die mij als een duivels gevaar bestempelde, geruststellen. Ik heb geen bokkenpoten.
Als het in de Europese Unie zo eenvoudig is collectieve haat tegenover een heel volk af te kondigen, kunnen wij andere landen nog lang niet zeggen wat ze moeten doen.
Als al deze brave mensen die hier aan het woord komen, zestig jaar of langer geleden hadden geleefd, wat zou Europa dan bespaard zijn gebleven?
Mijnheer de Voorzitter, waarde collega's, het is bespottelijk dat de Unie blijft volharden in haar streven de mensenrechten te koppelen aan de Europese eenwording. Wij zijn van mening dat deze eenwording eerder een bedreiging dan een verbetering van de mensenrechten vormt.
Wij vinden dat de mensenrechten uitsluitend een zaak behoren te zijn van een politieke samenleving en in het bijzonder van de natiestaat, de ultieme vorm van een vreedzame politieke samenleving. De natiestaat zorgt er immers voor dat zijn burgers vreedzaam kunnen samenleven en dat er sprake is van evenwicht tussen de landen, ofwel van internationale vrede.
Europa pretendeert dat het op basis van deze vrede zijn eenwording kan bewerkstelligen, maar het ontbreekt de Unie aan twee belangrijke aspecten, namelijk de res publica en de benodigde soevereiniteit.
Het is geen toeval dat in Frankrijk de ondertekening van de Verklaring van de Rechten van Mens samenviel met de bevestiging van de Franse nationale soevereiniteit.
De Gaulle merkte terecht op dat de nationale soevereiniteit het eerste mensenrecht is. Om deze reden bestaan er geen rechten buiten de vrije politieke samenleving, die zich onderscheidt van feodale stelsels en wereldrijken.
De soevereiniteit van het volk en de nationale soevereiniteit komen op de eerste plaats, en zullen langzaam maar zeker de Europese eenwording teniet doen.
Wij denken verder dat het onmogelijk is racisme, antisemitisme en xenofobie te bestrijden als we van mensen geen burgers maken. Er moet niet langer worden gekeken naar de persoonlijke afkomst van deze mensen en er moet niet teveel nadruk worden gelegd op hun etnische achtergrond.
Zo wordt het begrip minderheid vandaag de dag teveel benadrukt.
In de verschillende verslagen van de Commissie vrijheden en rechten van de burger, justitie en binnenlandse zaken wordt steeds vaker het accent op de etnische afkomst gelegd. Deze tendens is ook zichtbaar in het beleid dat ten opzichte van Kosovo is gevoerd.
Wij vinden deze tendens zeer gevaarlijk.
Als etnische groeperingen en minderheden worden gerehabiliteerd, bestaat het gevaar dat de eigen specifieke afkomst steeds meer wordt benadrukt en dat steeds minder aandacht wordt besteed aan de nationale afkomst. Als deze doos van Pandora geopend wordt, zijn de gevolgen voor ons continent niet te overzien.
Daarom is het ons inziens bespottelijk in dit Parlement te zwelgen in mooie woorden over de mensenrechten. Op termijn kan deze situatie immers leiden tot een zeer ernstige terugval van de Unie.
Mijnheer de Voorzitter, geachte afgevaardigden, ik heb het verslag-Ludford met belangstelling gelezen. Mijn complimenten aan de rapporteur voor haar opmerkingen over Oostenrijk en de Oostenrijkse situatie.
Ik moet er echter op wijzen dat deze opmerkingen niet op hun plaats zijn in een verslag over de mensenrechten.
Wanneer dit Parlement besluit een debat te houden over Oostenrijk en er een document moet worden opgesteld over de situatie in Oostenrijk dat als basis voor de discussie kan dienen, gesteld dat het Parlement daarvoor voelt, dan kunnen we deze taak heel goed aan mevrouw Ludford toevertrouwen.
Deze opmerkingen horen echter niet thuis in het document over de mensenrechten en evenmin in de behandeling van het verslag van barones Ludford. Dit riekt naar politieke exploitatie van een ernstig thema als de mensenrechten.
In de tweede plaats wil ik erop wijzen dat in dit hele verslag de identiteit van de Europese burgers en van de Europese landen niet één keer op een positieve manier wordt genoemd, maar uitsluitend als mogelijke voedingsbodem voor vreemdelingenhaat en racisme.
Ik ben een religieus mens en overtuigd van mijn geloof: is dat een reden om mij van vreemdelingenhaat te verdenken?
Het is eerder de degeneratie van het geloof die kan leiden tot vreemdelingenhaat.
Religie is op zich een verbroederende factor.
Ik ben trots op mijn vaderland, Italië: volgens overweging O van dit document ben ik een mogelijke vreemdelingenhater.
Een dergelijke culturele houding zet volgens mij aan tot xenofobie, want zij voedt de angst voor mondialisering. Mondialisering is er de oorzaak van dat veel plaatselijke gemeenschappen zich in zichzelf keren en de dialoog over identiteit afwijzen.
Wij moeten tonen dat er een Europese culturele identiteit bestaat, gebaseerd op het Griekse erfgoed, het joods-christelijke erfgoed en op de ideeën van de Verlichting, in open dialoog met andere culturen.
Een multicultureel Europa waarin de Europese cultuur afwezig is, zou het begin zijn van een ramp en van de vernietiging van de cultuur.
Het gaat niet om een blanke cultuur: cultuur heeft geen kleur; cultuur is gebaseerd op waarden, niet op kleuren.
Er spelen heel veel vraagstukken die te maken hebben met xenofobie en racisme, maar daarover moet op lokaal niveau worden beslist.
Het is niet aan ons quota vast te stellen voor de arbeidsmarkt, het is niet aan ons quota vast te stellen voor de arbeidsmarkt van politieagenten, het is niet aan ons quota vast te stellen voor andere sectoren van de arbeidsmarkt. Op deze manier wordt de integratie niet bevorderd, maar verhinderd.
Een laatste opmerking: zijn we er werkelijk van overtuigd dat iedereen die niet voor een volledig ongecontroleerde immigratie is, een racist is?
En zijn we ervan overtuigd dat onze grondwetten racistisch zijn omdat de criteria voor staatsburgerschap verschillen van die van barones Ludford?
Ik denk dat over deze punten zorgvuldig moet worden nagedacht. Er moet in dit verslag veel worden gewijzigd, anders zal het moeilijk worden in dit Huis overeenstemming te bereiken.
Mijnheer de Voorzitter, dames en heren, om te beginnen wil ik mevrouw Cecilia Malmström lof toezwaaien voor haar verslag, en ook aan allen die daaraan hebben bijgedragen.
Het is een verslag dat mij tamelijk volledig lijkt en dat enkele zeer pertinente punten bevat.
Ik zou bij mijn beschouwingen over de mensenrechten graag de aandacht van de plenaire vergadering willen vestigen op drie hoofdpunten.
Een daarvan heeft betrekking op de waterproblematiek: binnenkort, eind deze week wordt in Den Haag een Waterforum gehouden.
Op dat forum zal water worden behandeld als een economisch goed, een schaars goed.
Dat is een ernstige zaak, want al is het zo dat water steeds meer een goed met grote economische betekenis wordt, het is ook nog zo dat het recht op water een menselijk en sociaal recht van alle volkeren is.
Daarom zou ik de aandacht van dit Parlement juist willen vestigen op deze waterproblematiek, een van de punten die dit hele jaar besproken zullen worden.
De situatie wordt steeds zorgwekkender, maar het recht op water moet ook als een mensenrecht worden gezien.
De tweede kwestie die ik hier heel kort aan de orde zou willen stellen, is wederom de kwestie Angola.
In het verslag staat dat de schendingen van de mensenrechten in Angola met een te grote diplomatieke discretie zijn behandeld.
Ik meen dat dit exact weergeeft wat er gebeurt, er hangt een gordijn van stilte rond hetgeen zich in Angola afspeelt, een land dat al veertig jaar lang permanent in oorlog verkeert en al vijfentwintig jaar in burgeroorlog.
We moeten een beter geïnformeerde en helderder visie krijgen op wat zich in Angola afspeelt, zoals hier gezegd is toen gesproken werd over de kwestie van de mensenrechten van gemolesteerde journalisten.
Maar wat mij de meeste zorgen baart, en wat mij in Angola de meeste zorgen baart, is het recht van de kinderen die door beide partijen met geweld tot deelname aan de oorlog worden gedwongen, en het recht van de vrouwen, degenen die het meest te lijden hebben onder de gevolgen van deze bloedige oorlog.
Mijnheer de Voorzitter, geachte collega's, ik neem het woord om uit te leggen waarom ik tegen stem en waarom ik me verbaas over twee punten, die in de resolutie zijn opgenomen op initiatief van enkele leden die naar mijn mening de geloofwaardigheid van het Europees Parlement willen misbruiken om partijbelangen te behartigen. Deze belangen stroken niet met de algemene belangen van de Unie als geheel en Italië in het bijzonder.
Mijnheer de Voorzitter, ik doel op paragraaf 38 en op de paragrafen 41 en 42 van het verslag-Haarder.
Met paragraaf 38, die vandaag in nog schadelijker vorm in amendement 22 in dit Huis naar voren is gebracht, wil men de onpartijdigheid van rechters in Italië - en waarom alleen in Italië? - waarborgen, niet door een scheiding tussen rechterlijke macht en politieke macht, zoals Montesquieu wilde, maar door een scheiding, binnen de rechterlijke macht, tussen de zittende en de staande magistratuur.
De gedachte achter deze absurde redenering is dat wie nu, in Italië, deel uitmaakt van de staande magistratuur, later onder de uitvoerende macht zal werken. Het inderdaad reële gevaar daarvan is dat onderzoeken naar corruptie en misbruik van politieke macht dan niet meer op een serene manier kunnen worden uitgevoerd.
Wat betreft de paragrafen 41 en 42 stem ik in met de stelling dat geen enkele burger, ook niet de mannelijke afstammelingen van leden van een voormalig koninklijk huis, het recht kan worden ontzegd hun land van herkomst te betreden, maar het verwondert me dat hierbij alleen Italië en Oostenrijk genoemd worden: ook vorsten en nakomelingen van vorsten van andere lidstaten van de Gemeenschap wonen in het buitenland.
Bovendien is het volgens mij strijdig met de Italiaanse grondwet sancties op te leggen na een periode die de zes maanden niet overschrijdt. De Italiaanse grondwet voorziet namelijk in een grondwettelijke oplossing.
Mijnheer de Voorzitter, de jaarverslagen over mensenrechten, racisme en vreemdelingenhaat zijn voor het Parlement een ideale gelegenheid om tegenover de lidstaten van de Europese Unie een kritisch standpunt in te nemen, of beter nog, voor zelfkritiek.
De kandidaat-landen en hun vertegenwoordigers - ik denk daarbij aan tal van leden van het Turkse parlement - kunnen daaruit veel leren, bijvoorbeeld hoe volksvertegenwoordigers -terecht - onafhankelijk optreden als het om de mensenrechten in eigen land gaat.
Wij moeten echter toegeven dat ons nog veel werk wacht.
Dat wij zelfkritiek hebben, is niet voldoende.
Dat siert ons, maar volstaat niet.
In onze verslagen veroordelen wij foltering en mishandeling van arrestanten of gedetineerden door ordediensten of gevangenbewaarders, maar wij moeten toegeven dat de verantwoordelijke overheden daar tot nu toe weinig aan hebben gedaan.
Dat geldt ook voor de behandeling van vluchtelingen in lidstaten van de Europese Unie.
Hoe lang nog zullen wij debatteren over de omstandigheden in vele gevangenissen? Het probleem is bekend, maar tot nu toe werd het nog niet aangepakt.
Als wij de gevangenen in de maatschappij willen reïntegreren, moeten wij toegeven dat de meeste Europese gevangenissen vandaag niet voor dat doel geschikt zijn.
Wij leveren terecht kritiek op schendingen van mensenrechten en discriminatie in kandidaat-landen als Turkije en enkele Oost-Europese landen. Het gaat dan om de Roma of andere minderheden.
Wij moeten daarom op het gebied van de mensenrechten in de Europese Unie het goede voorbeeld geven. Ik dank u.
Mijnheer de Voorzitter, de verslagen die hier ter tafel liggen beloven veel goeds. Wij kunnen ons echter niet scharen achter de overwegingen waarin zelfgenoegzaam wordt gesproken over de bestaande verdragen.
Als we discriminatie doelmatiger willen aanpakken, zullen we verdergaande en vooral ook concretere maatregelen moeten nemen.
Alle beperkingen op basis van nationaliteit in de toegang tot overheidsfuncties moeten verdwijnen.
De instellingen van de Gemeenschap en de staten moeten het goede voorbeeld geven.
Mensen uit derde landen die in de Unie woonachtig zijn, genieten alleen het volledige staatsburgerschap als ze mogen stemmen en aan alle verkiezingen kunnen deelnemen.
Zolang deze mensen hun politieke rechten worden ontzegd, zullen ze het doelwit zijn van demagogische redevoeringen en discriminatoire maatregelen.
Als ze op grond van hun status van belastingbetaler over rechten behoren te beschikken, waarom worden die hun dan op zowel plaatselijk als Europees niveau ontzegd?
Tenslotte is het noodzakelijk dat alle illegalen in Europa worden gelegaliseerd. Op deze wijze kan immers de illegale handel in arbeidskrachten en de racistische haat, die onlangs nog in Spanje tot een uitbarsting is gekomen, worden bestreden.
Dit veronderstelt dat we een einde maken aan de bepalingen in het Schengen-verdrag, het Verdrag van Amsterdam en de Overeenkomst van Dublin, die een blamage zijn voor het asielrecht.
Wij zijn tenslotte van mening dat het racisme niet alleen door middel van regelgeving bestreden kan worden. Er moeten concrete maatregelen getroffen worden om de werkloosheid en sociale uitsluiting een halt toe te roepen.
Op dit gebied zijn de verwachtingen van de burgers van Europa hooggespannen.
Mijnheer de Voorzitter, wij kunnen alles schrijven wat wij willen over mensenrechten, er verslagen over opstellen en discussies over voeren, maar dit alles leidt tot niets zolang wij onze goede bedoelingen en verslagen niet ten uitvoer leggen.
Zij blijven liggen op de stapels documenten van de Commissie en in de kantoren van goedbedoelende mensen en regeringen.
Wij moeten leiderschap tonen, evenals de media, de onderwijsinstellingen en de kerken. Van zo'n leiderschap is in het verleden geen sprake geweest.
Wij moeten ons schamen omdat wij Mozambique zo lang links hebben laten liggen, te laat in actie zijn gekomen en te weinig hebben gedaan.
Wij zijn een continent dat voor een bedrag van 2 miljard dollar aan wapens stuurt aan het door droogte getroffen Ethiopië, maar dat niet een paar helicopters kan vinden voor de dringende redding van mensen die in Mozambique met de verdrinkingsdood worden bedreigd.
Wij en de andere Europese instellingen moeten ons werkelijk schamen dat wij niet kunnen inspelen op dit soort rampen.
Ook moeten wij ons schamen over de 5000 kinderen die in Irak elke maand overlijden.
Sinds de invoering van de sancties zijn een half miljoen kinderen gestorven.
In Irak wordt nog steeds een barbaarse oorlog gevoerd.
Onvermurwbaar gaat men door met de bombardementen, zonder dat zij de media halen.
Het is een oorlog tegen de kinderen en onschuldige burgers van dat land.
Wij zouden individueel en collectief stappen moeten ondernemen bij de Veiligheidsraad om ervoor te zorgen dat geneesmiddelen ter beschikking worden gesteld.
Schamen moeten wij ons ook over het feit dat wij toestaan dat wapens verkocht worden aan het gebied van de Grote Meren.
Schamen moeten wij ons in de Europese Unie omdat wij er niet in slagen een einde te maken aan racisme en vreemdelingenhaat, die hoogtij vieren in mijn eigen land en in de hele Unie.
Op dit punt dragen wij een grote verantwoordelijkheid.
Wij ondernemen echter niets ertegen.
De burgers van de Unie zijn onze rechters en onze jury's.Tenzij wij hun leiderschap en een vastberaden, doelgerichte houding tonen zullen zij ons de komende jaren hierop afrekenen.
Wij zullen niet aan hun verwachtingen beantwoorden als wij racisme en vreemdelingenhaat in de Europese Unie niet weten aan te pakken.
Aan mijn eigen regering wil ik zeggen dat wij thuis, in Ierland, hetzelfde moeten doen.
Mijnheer de Voorzitter, graag wil ik collega Belder gelukwensen met zijn gedegen verslag over de bestrijding van racisme, vreemdelingenhaat en antisemitisme in de kandidaat-lidstaten.
Het komt er hierbij op aan door wat voor filosofie over mens en samenleving je wordt geïnspireerd en de heer Belder is daar zeer duidelijk in.
Het verslag gaat uit van de eenheid van het menselijk geslacht, een christelijke uitdrukking die een stevige barrière vormt tegen ontsporingen van racistische aard.
Men zou kunnen spreken van de mens als beelddrager Gods.
Dat maakt het helemaal onmogelijk om de medemens als een bedreiging te zien of diens waardigheid aan te tasten.
Belder gaat uitdrukkelijk niet uit van de ideologie, die door sommigen conservatief wordt genoemd, omtrent de verdediging van de identiteit van gemeenschappen tegen culturele invloeden van buitenaf.
Zo'n ideologie die het gemeenschapsdenken overschat, zo'n filosofie bevat te weinig barrières tegen neigingen tot discriminatie.
Zo'n conservatieve ideologie verwerp ik.
In de kandidaat-lidstaten verwacht men dat de Europese Unie een rechtsgemeenschap is die zich baseert op een gemeenschappelijke aanvaarding van waarden die doorgaans van joods-christelijke oorsprong zijn.
Logisch dat wij ons houden aan de navolging van die waarden.
Dat strookt niet altijd met hun en met onze primaire reacties, maar dat is nu eenmaal het kenmerk van goede principes.
Die zijn niet altijd in ons voordeel.
Mensen moeten over hun angst en hun kortetermijnbelangen heen stappen.
Wij moeten de kandidaat-lidstaten daarbij op een kritisch opbouwende wijze helpen en niet vermijden om man en paard te noemen.
Het verslag-Belder geeft daartoe een aantal concrete aanwijzingen.
Met name de kerken, de vakbonden, vrouwenorganisaties, beroepsopleidingen en andere onderwijsinstellingen hebben daarbij een beslissende rol.
Mijn fractie had geen reden om nog amendementen in te dienen.
Ten aanzien van het verslag van mevrouw Ludford behoor ik in mijn fractie tot de minderheid die de gebreken van het verslag niet ernstig genoeg vindt om daartegen te stemmen.
Voorstellen over het stemrecht van buitenlanders passen weliswaar in het geheel niet in een verslag over xenofobie, maar op zich zijn we wel akkoord met een aanbeveling op dit punt.
Ik heb aan die praktijk in Nederland al zo'n 25 jaar, beginnende met de Zuid-Molukkers, bijgedragen.
Ten aanzien van het bieden van overheidsbanen heb ik geheel geen problemen.
Weliswaar is dit geen ideologisch punt voor mij, maar rondziende in de vertegenwoordigingen van de Europese Unie in het buitenland, zie ik dat het daar wemelt van buitenlanders in EU-dienst, zelfs in gevoelige functies.
Overheden doen er wijs aan om bijvoorbeeld in politiekorpsen etnische minderheden zichtbaar aanwezig te doen zijn.
Beperking van de mogelijkheden daartoe acht ik uiterst onpraktisch, laat staan dat ik daar een eis van zou willen maken.
Welk belang zou daar nu mee zijn gediend?
Als het verslag-Ludford niet door amendementen in negatieve zin wordt vervormd, zal de minderheid die ik hier vertegenwoordig daarvoor stemmen.
Mijnheer de Voorzitter, het debat is weliswaar nog niet gesloten, maar ik wil toch van de gelegenheid gebruik maken om te bedanken voor het commentaar en de steun van de collega's in de commissie buitenlandse zaken tijdens het werk aan dit verslag.
Mijnheer de Commissaris, mijnheer de voorzitter van de Raad, na dit debat moet het volstrekt duidelijk zijn dat mensenrechten geen onderwerp vormen waarover men slechts in zijn zondagse pak spreekt.
Mensenrechten moeten worden geïntegreerd in alle politieke samenwerking binnen de EU.
Er is een consequente, weloverwogen en doordachte strategie nodig, waarmee fraaie woorden kunnen worden omgezet in concrete daden die resultaat opleveren.
Ik hoop dat deze boodschap overgekomen is, en dat we in dit Parlement weldra concrete voorstellen van de Raad krijgen over de manier waarop wij de activiteiten op dit gebied gezamenlijk kunnen voortzetten.
Mijnheer de Voorzitter, hoewel de zaken de goede kant op gaan, is nog niet alles rozengeur en maneschijn.
In sommige landen wordt bijvoorbeeld het elementaire recht op onderwijs en meningsuiting in de eigen taal niet gerespecteerd.
In Baskenland mogen wij ondanks alle problemen de taal kiezen waarin wij onze kinderen willen laten onderwijzen, maar het Spaanse Hof van cassatie heeft besloten dat het illegaal is dat gemeenten zich verenigen om de ontwikkeling van de taal te stimuleren. Dat laat duidelijk zien dat de wet soms met politieke motieven op een geforceerde manier wordt uitgelegd en dat momenteel niet alle rechten in de Europese Unie worden geëerbiedigd.
Wat te denken van de neiging om over de mensenrechtensituatie op plaatsen duizenden kilometers hiervandaan te spreken, terwijl men zich er thuis niet aan houdt of zijn standpunten aan politieke en handelsbelangen aanpast?
Chirac heeft het over de rechten van de Inuits in Québec, maar negeert de rechten van anderstaligen in Frankrijk.
Men verwijt Jospin dat hij de Hezbollah met name noemt, terwijl men over andersoortige organisaties hoog van de toren blaast en zich beroemt op de antiterroristische samenwerking met Spanje.
De Spaanse premier zegt dat Tsjetsjenië een interne aangelegenheid is, en wordt daarmee in feite medeverantwoordelijk voor de uitroeiing van het Tsjetsjeense volk.
Wij kunnen het absoluut niet eens zijn met deze opvatting over politiek, omdat de politiek zo wordt verdrongen door onverbloemde schijnheiligheid.
Tenslotte wil ik zeggen dat ten aanzien van de Baskische burgers die ik vertegenwoordig, interne aangelegenheden of politieke opportuniteit niet als uitvlucht kunnen worden gebruikt.
Ons gaat het - hier en elders - om personen, burgers die onvervreemdbare rechten genieten waarop wij onze samenleving willen baseren.
De Italiaanse grondwet sanctioneert plechtig dat de ex-koningen van het huis Savoie, hun echtgenoten en hun mannelijke nakomelingen het nationale grondgebied niet mogen betreden en er niet mogen verblijven.
Deze grondwet is het resultaat van een historisch samenwerkingsverband tussen alle democratische krachten in de antifascistische strijd en de nationale vrijheidsoorlog.
Wij kunnen niet tolereren dat het Europees Parlement zich bemoeit met de tekst van deze grondwet, een van de meest democratische en vooruitstrevende ter wereld.
In dat verband is het niet overbodig erop te wijzen dat de leden van het huis Savoie niet alleen de opkomst van de fascistische dictatuur hebben gesteund, de fascistische agressie tegen het democratische Spanje hebben gesteund en de fascistische, imperialistische oorlog tegen Ethiopië hebben gewild, maar ook hebben ingestemd met de alliantie met het racistische regime van Hitler en zelfs de schandalige rassenwetten tegen de joden in Italië hebben ingevoerd.
Toen in Italië zelf en in heel Europa de desastreuze Tweede Wereldoorlog uitbrak, ontvluchtten zij Rome en lieten zij de Italiaanse troepen op schandelijke wijze aan hun lot over, zonder orders of leiding toen de wapenstilstand met de geallieerden werd gesloten.
De leden van het huis Savoie hebben de soevereiniteit en de onherroepelijkheid van de republiek, gesanctioneerd door de grondwet, nooit willen erkennen.
Mijnheer de Voorzitter, collega's, er kan geen twijfel noch onzekerheid bestaan over de afwijzing van het verzoek, dat hier zo slecht op zijn plaats is, om de grondwet van de Italiaanse Republiek te schenden.
Voor de afstammelingen van de voormalige koningen van Italië is in mijn land geen plaats.
Mijnheer de Voorzitter, uit het verslag van mevrouw Ludford en dat van de heer Haarder komt goed naar voren hoe verbeten sommige afgevaardigden aspecten van het beleid van de Verenigde Staten proberen te kopiëren die voor de ontwikkeling van onze samenlevingen het minst relevant zijn.
Drie punten getuigen hier met name van.
Wij hebben het verzoek gekregen ons personeel etnisch te diversifiëren. Dit betekent dat wij ons personeel etnisch moeten classificeren.
Als etnische Parijzenaar kan ik mij bijvoorbeeld ongerust gaan afvragen of mijn etnische groepering voldoende binnen de instellingen van de Unie vertegenwoordigd is en of er bij het opzetten van etnische gegevensbestanden voldoende rekening wordt gehouden met deze etnische verscheidenheid.
Er zullen gecontroleerde en goedgekeurde gegevensbestanden komen. Met andere woorden, er zal een beleid komen dat gebaseerd is op een masochistische vorm van racisme dat wordt aangeduid met de term "positieve discriminatie".
Men wil verder dat we alle nieuwe religieuze gemeenschappen erkennen en dat deze gemeenschappen dezelfde bestaansrechten krijgen als de religies van het Boek.
Dit lijkt verdacht veel op het onaangename besluit dat gisteren door het Hof van Justitie van de Europese Gemeenschappen in Luxemburg genomen is, op grond waarvan de Scientologykerk op dezelfde wijze moet worden behandeld als alle Europese religies.
Tenslotte wordt ons voorgesteld homoseksuele paren dezelfde rechten te geven als gezinnen.
Men vergeet hierbij kennelijk dat de gezinnen hun rechten ontlenen aan de staat en de naties, omdat die dankzij deze gezinnen kunnen voortbestaan. Bovendien delen de staat, de naties en de gezinnen hetzelfde belang.
Mijnheer de Voorzitter, zoals ieder voorjaar tussen de bloei van de pruimenbomen en die van de kersenbomen in, worden er heel wat elegante morele en intellectuele uitlatingen gedaan om de duivel in al zijn gedaanten te bestrijden. In dit geval gaat het om uitlatingen tegen gevallen van xenofobie, racisme en antisemitisme.
Alvorens ik besloot in de politiek te gaan, gaf ik les aan de universiteit in de talen en culturen van het Verre Oosten. Ik was decaan van een faculteit die 28 buitenlandse talen en culturen aanbiedt.
Ik denk daarom ook niet als xenofoob bestempeld te kunnen worden.
Dit zogenaamde antiracistische debat, dat ik liever omschrijf als ziekelijke praatzucht, vertoont een aantal eigenschappen. In de eerste plaats heeft dit debat geen enkele intellectuele inhoud en in de tweede plaats doet het het vrije denken geweld aan.
Laat ik beginnen met het eerste punt: het gebrek aan intellectuele inhoud.
Er wordt geen definitie gegeven van de termen die in dit debat worden gebruikt. Wat is racisme?
Wat is xenofobie? Wat is nationalisme?
Wat is extremisme? Wat moet er onder al deze termen worden verstaan?
Wat is de filosofische oorsprong van deze termen? Welke doctrines schuilen erachter?
Verdienen zij die van racisme, nationalisme of extremisme beschuldigd worden daadwerkelijk de naam racist, nationalist of extremist? Niemand weet het en niemand wil dat ook weten.
Als we deze begrippen namelijk zouden verduidelijken, zou het nut ervan immers afnemen. Door iedere keer weer deze termen te herhalen en rebellen als duivels af te schilderen wil men immers de harten en geesten doen verstommen.
In werkelijkheid probeert men ten onrechte het patriottistisch handelen te presenteren als een expansionistische vorm van nationalisme. De legitieme afwijzing van het immigratiebeleid wordt verward met xenofobie en de wens van landen aan hun identiteit vast te houden wordt uitgelegd als racisme.
Dit is werkelijk absurd.
Racisme is het plaatsen van het eigen ras boven andere rassen.
Wie is er vandaag de dag racistisch in Europa?
Xenofobie is het verzet tegen de aanwezigheid van buitenlanders.
U kunt deze gedachte vanuit moreel oogpunt verwerpen, maar politiek gezien zult u moeten erkennen dat xenofobie, letterlijk opgevat, aan de bron van alle historische nationale bevrijdingsbewegingen heeft gestaan.
Het antisemitisme in Europa neemt kennelijk toe. Maar waar draait het nu eigenlijk om bij dit antisemitisme?
In één van zijn boeken stelt de linkse filosoof Jean-Paul Sartre dat het joodse volk kunstmatig door antisemieten is bedacht. Deze stelling is fout, net als de rest van de ideeën van deze filosoof.
Als we de stelling van Sartre omdraaien klopt ze echter wel, namelijk dat sommige joodse kringen aan het antisemitisme hun bestaansrecht, identiteit en zelfs hun moreel, politiek en financieel gezag ontlenen.
Dit is tenminste wat de intellectueel correcte en moedige joden beweren. Ze betreuren het dat de jodenvervolging tijdens de tweede wereldoorlog - die vanuit religieus oogpunt ook wel globaal wordt aangeduid met de vage term "shoah" - uitsluitend om politieke en financiële redenen dagelijks in herinnering wordt gebracht.
Het zou hierbij gaan om een krankzinnige obsessie. Vaak is in deze context het verband met de herdenking van de doden ver te zoeken.
De zogenaamde tegenstanders van het racisme zijn echter niet op zoek naar de waarheid en willen de immigranten heus geen echte steun bieden.
Mijnheer Schulz, mijn familie heeft nooit een Duitse kapo geaccepteerd, en zal dat op uw aandringen ook niet doen.
Het gaat erom dat landen zich niet besluiteloos opstellen, maar zich verzetten tegen de teloorgang van hun identiteit.
De antiracistische religie heeft haar dogma's, hogepriesters, geloofsrechters en heksenprocessen.
De geschiedenis zal de aanhangers van deze verwerpelijke ideologie streng veroordelen. Wij zijn er trots op dat we iedere keer weer tegen deze ideologen ten strijde mogen trekken.
De Engelse filosoof John Locke heeft eens gezegd dat een land zonder wetten een land is zonder vrijheid.
Vijftig jaar na de ondertekening van het Europees Verdrag tot bescherming van de rechten van de mens, twintig jaar na de Slotakte van Helsinki, tien jaar na de val van de Berlijnse Muur en een jaar na de inwerkingtreding van het Verdrag van Amsterdam, zijn er in het hart van Europa nog steeds grondwettelijke bepalingen van kracht die in de Middeleeuwen thuishoren - bepalingen die in een modern Europa niet op hun plaats zijn.
Zo heeft Victor Emmanuel van Italië als onwetend kind van negen jaar zijn geboorteland moeten verlaten en heeft hij al drieëenvijftig jaar niet mogen terugkeren.
Als hij vanuit zijn woning op Corsica koers zet in de richting van de Italiaanse territoriale wateren wordt de kustwacht via moderne satelliettechnologie ingezet om hem met luidsprekers aan te manen rechtsomkeert te maken.
Zijn achtentwintigjarige zoon is maar één keer in Italië geweest, toen zijn vliegtuig wegens slecht weer naar het vliegveld van Milaan werd omgeleid.
Het vliegtuig werd door politie omsingeld en hem werd verboden het vliegtuig te verlaten.
Wat heeft hij te maken met hetgeen zijn overgrootvader tijdens het fascistische tijdperk heeft gedaan? Volgens een recente opiniepeiling vinden 80% van de Italianen dat deze mensen het recht moeten krijgen terug te keren, zonder enige beperking.
Geen van beiden vormt op enigerlei wijze een bedreiging voor de Italiaanse staat.
Het gaat hier niet om een zaak die slechts een paar mensen betreft, zoals sommigen beweren. De kwestie heeft rechtstreeks te maken met de verbintenis van de Europese Unie om het Verdrag tot bescherming de rechten van de mens, haar eigen Verdragen en het recht in het algemeen te eerbiedigen.
Er wordt veel gepraat over het Handvest van de grondrechten.
Dergelijke discussies zullen echter uiterst hol blijven klinken zolang dit Parlement niet alles in het werk stelt om aan bestaande verdragsschendingen een einde te maken.
Als iemand die een diepe en langdurige liefde voor Italië en zijn volk koestert, zeg ik hier vandaag aan u, en aan president Ciampi van Italië, dat Italië moreel noch wettelijk het recht had het Verdrag van Amsterdam te ondertekenen, zolang het deze bepaling waarmee het mensenrechtenverdrag openlijk wordt geschonden, niet uit zijn eigen grondwet had geschrapt.
Dit geldt tevens voor Oostenrijk, waar Otto von Habsburg gedwongen werd zijn eigen identiteit te ontkennen en zijn rechten en die van zijn familieleden op te geven om Oostenrijk binnen te mogen komen.
De bij het Verdrag toegekende rechten zijn mijns inziens niet conditioneel.
Het Verdrag biedt geen grond voor discriminatie tegen afzonderlijke families en het Verdrag wordt daarom geschonden.
Het recht om naar je eigen land te gaan, er te wonen en te sterven behoort tot de fundamentele, onvervreemdbare rechten en ik hoop dat dit Parlement zich hiervoor zal inzetten.
Daarom beveel ik paragraaf 41 en 42 speciaal aan in de aandacht van het Parlement.
Mijnheer de Voorzitter, respect voor de mensenrechten staat aan de basis van de Europese Unie.
Zo staat het in de Verdragen en zo houden wij dat elkaar steeds voor.
Het is dan ook goed dat het Europees Parlement jaarlijks een verslag uitbrengt over de eerbiediging van de mensenrechten in de Europese Unie zelf.
Hoewel ik pas sinds vorig jaar lid van dit Parlement ben, weet ik dat de behandeling van dit jaarlijkse mensenrechtenverslag in de afgelopen jaren steeds met heel veel politieke commotie en verwarring gepaard is gegaan.
Die commotie is gezien de aard van het onderwerp terecht, maar de verwarring niet.
Ik ben dan ook zeer verheugd dat er dit jaar een verslag voorligt dat zeer uitgebalanceerd is en terzake, afgezien dan van een enkel bedrijfsongeval waar collega Schulz al over heeft gesproken en waarvan we hier af en toe ook de tamelijk abjecte manifestaties moeten aanhoren.
Gelukkig kunnen we door geroffel op onze tafels te kennen geven dat we dit niet accepteren.
Afgezien hiervan wil ik de rapporteur, de heer Bertel Haarder, heel erg bedanken voor de grote inzet en de constructieve samenwerking die ik met hem als schaduwrapporteur voor de socialistische fractie heb mogen beleven.
De discussies met hem hebben mijn inzicht in de complexiteit van de materie erg verdiept en ik wil ook vooral zijn open houding hier en public prijzen.
Wat de inhoud van het verslag betreft wil ik enkele onderwerpen aanstippen.
Is het niet meer dan ironisch dat juist asiel- en migratiekwesties, een van de topprioriteiten van de politieke agenda in Europa, zo'n duidelijke weerklank hebben gevonden in dit verslag.
Zou niet eigenlijk de Europese aanpak van asiel en migratie juist moeten leiden tot minder mensenrechtenschendingen op dit terrein?
De vraag stellen is ze beantwoorden.
Waakzaamheid blijft ook geboden voor de eerbiediging van de mensenrechten van de omvangrijke minderheden in Europa.
Mensen uit deze groepen, veelal economisch kwetsbaar, lopen groot risico slachtoffer te worden van discriminatie.
De realiteit is dat miljoenen mensen in ons rijke en bevoorrechte Europa in armoede leven.
Het verslag beschrijft deze problematiek van armoede en achterstelling terecht in termen van mensenrechten en dat lijkt me een stap vooruit in de discussie.
Het verslag besteedt ook meer dan in de voorafgaande jaren aandacht aan de kwestie van de gelijke behandeling van vrouwen en mannen en aan de gelijke behandeling van verschillende relatievormen en leefstijlen.
Vrije keuzes die mensen in hun privé-leven maken en die aan niemand anders schade berokkenen, zouden moeten worden gehonoreerd met respect voor diversiteit en met een waarborging van het beginsel van de gelijke behandeling.
Zoals uit een aantal amendementen blijkt, is wat dit betreft de strijd nog lang niet gestreden.
Mijnheer de Voorzitter, er zijn nog velen, ook in dit Huis zoals blijkt uit dit debat, die aan huwelijk en gezin een voorkeursbehandeling willen geven en daarmee ook iedereen die een andere keuze maakt in zijn privé-leven openlijk beledigen en discrimineren.
Mijn fractie daarentegen voert het gelijkheidsbeginsel in het vaandel.
Mensenrechten zijn namelijk voor iedereen.
Mijnheer de Voorzitter, ik dank de leden voor hun ruime steun aan de hoofdlijnen van dit verslag.
De mensenrechten gaan immers ook over alles wat wij over de partij- en nationale grenzen heen gemeenschappelijk hebben.
Daarom is het belangrijk dat in dit Parlement een brede consensus tot stand komt, want een recht kan moeilijk universeel zijn als de helft van het Parlement ertegen is.
Ik dank in het bijzonder mevrouw Swiebel, zowel voor haar vriendelijke woorden van vandaag als voor de nauwe samenwerking die ik met haar heb gehad.
Zij heeft een grote invloed uitgeoefend en ik wil haar zeggen dat ik de door haar ingediende, bijkomende amendementen, waarover morgen gestemd wordt, graag steun.
Ik dank ook de heer Pirker en mevrouw Palacio.
Ik ben dankbaar voor de grote eensgezindheid over dit verslag.
Dit is een goed teken nu de mensenrechten dit jaar zo hoog op de agenda van de Europese Unie genoteerd staan.
Helaas moet ik een domper zetten op de vreugde die de heer Krarup heeft geuit betreffende de inhoud van paragraaf 61, want hij heeft het bij het verkeerde eind.
In de Deense versie ontbreken tien woorden.
Als hij de Engelse versie neemt, kan hij de juiste tekst lezen.
Mijnheer de Voorzitter, in de onderhavige verslagen wordt kritiek uitgeoefend op China.
Ik ben het met deze kritiek eens, hoewel ik daarmee als voorzitter van de delegatie voor de betrekkingen met China riskeer nog een protestbrief uit Peking te krijgen, waarin men vraagt of het Europees Parlement een vijandige campagne tegen China voert.
Gesteund door de verslagen van mevrouw Malmström en de heer Haarder kan ik krachtig antwoorden: "Nee, wij voeren geen campagne tegen China, maar een campagne voor mensenrechten - overal ter wereld."
In de verslagen wordt kritiek uitgeoefend op een twintigtal landen buiten Europa, en op bijna alle EU-landen en kandidaat-landen.
Ik ben eigenlijk van plan om de verslagen naar het nationale volkscongres in Peking te sturen, naar hun EU-comité, en ze te vragen om zelf dergelijke verslagen te maken.
Waarom geen verslag met zelfkritiek van het nationale volkscongres over de mensenrechten in de wereld en in de EU, vanuit Chinese ogen gezien?
Het gaat er immers om dat wij een dialoog voeren met de Chinezen over mensenrechten.
Dan moeten de Chinezen deelnemen aan die dialoog en niet alleen protesteren.
Mijnheer de Voorzitter, wij zijn uiterst bezorgd over het schijnheilig en selectief aandringen op de mensenrechten bij de uitoefening van het buitenlands beleid, vooral wanneer de eerbiediging daarvan wordt ingeroepen om interventies en zelfs militaire interventies te rechtvaardigen.
De Europese Unie sluit echter tegelijkertijd de ogen voor situaties waarin de mensenrechten op gruwelijke wijze worden geschonden. Dat zijn echter situaties waarin haar imperialistische belangen op de voorgrond staan.
Een tekenend voorbeeld is haar houding ten aanzien van het Turkse regime.
De recente, en in feite nog steeds voortdurende aanval op Kosovo geschiedde onder het mom van de minderheidsrechten. Uit deze aanval en uit de onaanvaardbare, aan Joegoslavië gestelde eisen blijkt duidelijk dat militair optreden een algemeen beginsel van het volkerenrecht is geworden, en de overhand heeft gekregen boven het nationale soevereiniteitsbeginsel.
Met het beleid dat de Europese Unie intern toepast wordt echter in feite ook een reeks fundamentele mensenrechten geschonden: politieke en sociale rechten, individuele rechten en democratische vrijheden.
De vruchten van dit beleid worden reeds zichtbaar. Extreem rechtse, racistische en fascistische krachten steken - niet alleen in Oostenrijk - de kop op.
Het verslag over de bestrijding van racisme toont echter duidelijk aan dat men hieruit niet de noodzakelijk conclusies heeft getrokken.
Wij roepen de volkeren op de strijd aan te binden tegen de schending van hun verworven rechten, van de rechten die zij met zoveel moeite en offers hebben weten te veroveren. Wij roepen hen op de huidige ontwikkelingen een halt toe te roepen.
Die zijn namelijk alleen maar goed voor hun uitbuiters, en niet voor hen.
Mijnheer de Voorzitter, weloverwogen, gematigd en tactvol: dat zijn de termen waarmee het verslag van de heer Haarder kan worden gekenschetst, en ik wil hem daarmee feliciteren.
Ik heb zelf de eer gehad met hem samen te werken aan eerdere jaarverslagen over de mensenrechten, dus ik weet hoe moeilijk het is.
Ik hoop, net als hij, dat hij brede steun zal krijgen van de Vergadering.
Hij verdient het.
Mijnheer de Voorzitter, aan het begin van zijn eerste interventie zei de heer Haarder dat de rechten van de mens geen Europese uitvinding zijn, en dat is waar.
Het is echter wel typisch voor Europa dat het de mensenrechten uit de privé-sfeer heeft gehaald door ze juridisch afdwingbaar te maken. Het heeft daarmee van de mensenrechten zijn banier gemaakt, een kenmerk van onze Europese identiteit.
Er is gesproken over de verdediging van de mensenrechten. Ik wil benadrukken dat verkondiging van de mensenrechten met zich meebrengt dat het ook mogelijk moet zijn ze uit te oefenen.
Aan alle aspecten daarvan die al zijn genoemd, en waar ik het mee eens ben, wil ik er nog een toevoegen: de positie van degenen die hun rechten niet uit kunnen oefenen omdat ze door bepaalde krachten of organisaties onder druk worden gezet.
Om slechts één voorbeeld te geven: onlangs waren de leden van het Ermua-forum hier.
Ik herinner de Vergadering eraan dat zij het hele politieke spectrum vertegenwoordigen, van links tot rechts.
De leden van het forum zijn intellectuelen, mannen en vrouwen die in Baskenland wonen en hun rechten niet kunnen uitoefenen; die hun vrijheid van meningsuiting niet kunnen uitoefenen omdat zij zich voortdurend onder druk gezet voelen door de politieke tak van de ETA, Herri Batasuna.
Om nog een enkel voorbeeld te geven: afgelopen zondag werden de Basken op een intimiderende manier opgeroepen niet te gaan stemmen.
Gelukkig getuigde de Baskische bevolking echter van moed - je moet zoiets meemaken om te begrijpen hoeveel moed daarvoor nodig is - door toch massaal te gaan stemmen.
Mijnheer de Voorzitter, ik sluit af zoals ik ben begonnen: vanuit dit Parlement moeten wij luid en duidelijk zeggen dat de eerbiediging van de mensenrechten onlosmakelijk is verbonden met de verdediging - de volwaardige verdediging - van de uitoefening van deze rechten tegenover een ieder, en met name tegenover krachten en organisaties die de vrijheid van meningsuiting belemmeren.
Mijnheer de Voorzitter, ik wil hier ingaan op het verslag van mevrouw Ludford over de bestrijding van racisme in de Europese Unie.
Dit is een zeer belangrijk onderwerp.
Het is van groot belang voor de totstandkoming van een vreedzaam en harmonieus Europa, een Europa dat eensgezind is in zijn doelstellingen en in harmonie verkeert met zichzelf en zijn burgers.
Dit althans is de mening die wij, aan deze zijde van het Parlement, aanhangen.
Dit is wat in het verslag wordt nagestreefd.
Maar de PPE-DE-Fractie en anderen aan de overkant, willen dít kennelijk niet.
Wij hoorden zopas de schandelijke interventie van de heer Gollnisch namens zijn fractie.
Mevrouw Palacio, die net de zaal verlaat, heeft gezegd dat mensenrechten noodzakelijk zijn in het openbare leven en als centraal uitgangspunt.Toch proberen zij, via hun amendementen op het Ludford-verslag, verdeeldheid te zaaien in Europa en miljoenen van onze broeders en zusters uit etnische minderheden tot tweederangsburgers te degraderen.
Dat is het duidelijke doel van de namens de heer Hernandez Mollar en zijn collega's ingediende amendementen, en dit blijkt uit alle amendmenten die afkomstig zijn van de PPE-DE-Fractie - de zogenaamde Europese Volkspartij - die met haar amendementen aantoont dat zij een partij is voor een gedeelte van het volk maar niet voor het hele volk.
De PPE-DE-amendementen beogen de opsplitsing van families.
Zij zijn tegen de eenheid van het gezin.
Amendement 12 beoogt de verwijzing naar de noodzaak van eenheid in het gezin te schrappen.
De PPE-DE-fractie lijkt niet te aanvaarden dat etnische minderheden zich van het verkiezingsproces vervreemd voelen.
Volgens hen hoeven het Europees Parlement en de nationale parlementen geen afspiegeling te vormen van Europa's uiteenlopende etnische samenstelling.
Dit is het doel van amendement 13, dat de betreffende passage uit het verslag wil schrappen.
Zij zijn gekant tegen etnische diversiteit en accepteren niet dat al onze burgers een positieve bijdrage aan de samenleving leveren.
Zij accepteren niet dat bij het verkiezingsproces iedereen een rol heeft te vervullen.
Wij kunnen ons niet beklagen over de gebeurtenissen in de kandidaat-lidstaten als er in de Europese Unie nog dergelijke amendementen worden ingediend.
Evenmin dienen, volgens de PPE-DE-Fractie, etnische minderheden te worden aangemoedigd om naar de stembus te gaan.
Met amendement 21 wordt beoogd de oproep aan de etnische minderheid om aan verkiezingen deel te nemen of zichzelf kandidaat te stellen te schrappen.
Willen wij dit echt?
Ik denk van niet.
Wij, aan deze zijde van het Huis, verwerpen dit standpunt volledig.
Aan de positie van de PPE-DE-Fractie en aan haar amendementen zullen wij ruchtbaarheid geven, of ze nu aanvaard worden, of niet.
Wij betreuren het ten zeerste dat de heer Hernandez Mollar en zijn collega's deze lijn aanhangen.
Wij dringen er bij de ELDR-Fractie op aan haar banden met de PPE-DE-Fractie te verbreken naar aanleiding van deze amendementen, daar deze laatste heeft laten blijken niet vrij te zijn van racistische instincten.
Mochten de door de PPE-DE-Fractie ingediende amendementen worden aangenomen, dan zullen wij ons uitspreken tegen het verslag in zijn geheel.
Genoemde amendementen zwakken het verslag af en betekenen ook een achteruitgang ten opzichte van de huidige positie van het Parlement.
Het verslag zou dusdanig worden verwaterd dat wij het niet langer kunnen steunen, want het zou gaan om een stap terug.
Ik wil er dan ook bij alle collega's op aandringen, de door de Europese Volkspartij en hun collega's van extreem-rechts ingediende amendementen te verwerpen.
Mijnheer de Voorzitter, Ik dank allen die het woord hebben gevoerd met betrekking tot mijn verslag, maar ik wil een paar misverstanden uit de weg ruimen.
Ten eerste wordt nergens in het verslag gesteld, dat de bestrijding van racisme betekent dat er geen controle op immigratie meer zou mogen zijn.
Wel wordt gesteld dat dergelijke controles niet mogen discrimineren op grond van ras, en niet mogen bijdragen aan een xenofobe of vijandige houding jegens etnische minderheden.
De verwijzing naar een versterking van de rechten voor ingezetenen uit derde landen slaat uiteraard op personen die hier legaal aanwezig zijn.
Wat, ten tweede, godsdienst en identiteit betreft, verwerpt het verslag iedere exclusiviteit.
Ik ben het met de heer Schulz eens.
Het christendom heeft een belangrijke bijdrage aan de Europese waarden geleverd maar heeft in dit opzicht niet het alleenrecht.
Ten derde is er gewag gemaakt van quota.
Hiervan is nergens in het verslag sprake.
Als liberaal ben ik tegen quota.
Ten vierde wordt er met betrekking tot Oostenrijk voor gepleit het land niet te noemen, gezien het tijdstip waarop het verslag wordt behandeld.
Dit verslag houdt verband met het jaarlijks debat over racisme, dat plaatsvindt plaats in het jaar 2000.
Het verwijst naar de situatie zoals die thans is.
Ik verwelkom de opmerkingen van de heer Oostlander, alsmede zijn steun aan het verslag.
Als een gebaar van goede wil zal ik vijf kleine amendementen van de PPE-DE-Fractie overnemen, ofschoon hier toevallig geen van de door de heer Evans genoemde bij zijn.
Ik hoop van ganser harte dat meer leden van de PPE-DE-Fractie dit verslag zullen steunen.
Mijnheer de Voorzitter, ik vind dat in dit debat tot dusver niet genoeg aandacht wordt geschonken aan democratie en subsidiariteit.
Een groot deel van de verschrikkingen waarvan we in de Balkanregio getuige zijn geweest, en van het racisme en antisemitisme, is toe te schrijven aan het feit dat de samenlevingen op veel plaatsen niet in staat zijn gesteld - en dit is in strijd met het subsidiariteitsbeginsel - binnen hun geledingen de democratie op te bouwen die mensen nodig hebben, om in hun regio's en naties ontplooiingskansen te bieden aan sociale rechten, gerechtigheid, respect voor minderheden, het vreedzaam samenleven van verschillende volken en respect voor alle rassen en mensen.
In artikel 3 B van het Verdrag van de Europese Gemeenschap gaat het bij subsidiariteit alleen om de betrekkingen tussen de Europese Unie en de lidstaten, waarbij regio's en naties die niet de status hebben van staat worden genegeerd.
Hierdoor worden mensen getroffen binnen hun eigen gemeenschappen.
Zij zijn niet in staat de structuren op te zetten die nodig zijn voor een eerbiediging van de mensenrechten en een aanpak van racisme die tot blijvende resultaten leidt.
In mijn eigen natie, Wales, hebben wij bijvoorbeeld niet de bevoegdheid onze eigen wetten voor de bestrijding van racisme en de verdediging van de mensenrechten uit te vaardigen.
De cohesiebeginselen en het streven naar bestrijding van armoede en verval in onze gemeenschappen zijn stevig gevestigde uitgangspunten in de Europese regelgeving.
Deze zouden echter tevens het respect voor minderheden moeten omvatten, als wij de rest van de wereld een inspirerend voorbeeld willen geven in de bestrijding van racisme en de verdediging van de mensenrechten.
Ik wil de rapporteurs hartelijk danken voor hun werk.
Steeds vaker moeten woorden in daden worden omgezet.
Schendingen van de mensenrechten, racisme, vreemdelingenhaat en antisemitisme zijn niet alleen een zaak van andere continenten, maar gaan ook ons, ons leven en onze instellingen aan.
Ook in dit Parlement worden racistische en xenofobe meningen geuit.
We moeten bij onszelf beginnen om een wereld te creëren waarin ieder van ons de ander kan bijstaan.
We kunnen krachtiger optreden tegen landen waar de mensenrechten en sociale rechten niet worden geëerbiedigd, bijvoorbeeld in de kwestie van de Koerden, de Palestijnen, de Tsjetsjenen en de Afghaanse vrouwen, als ons gedrag in overeenstemming is met onze principes.
Haider is niet uniek in Europa.
Een voorbeeld: in Rome werden vorige week, met instemming van de burgemeester, zonder onderscheid Romavluchtelingen uit Bosnië gedeporteerd en zonder hulp naar conflictgebieden teruggestuurd, waarbij kinderen van hun moeders en broers van hun zusters werden gescheiden. Ze werden weggejaagd zonder dat ze iets mee konden nemen; kinderen die in Italië zijn geboren, geïntegreerd waren en geliefd bij hun klasgenootjes, werden van school gehaald.
Haider had het niet beter kunnen doen. De rechtse oppositie en ook de nieuwe centrumpartijen gedragen zich op precies dezelfde manier als Haider wanneer zij de bevolking van Rome aanzetten tot haat en verhinderen dat het gemeentebestuur de Roma een veilig terrein met water en elektriciteit ter beschikking stelt.
Dat zeg ik zonder het illegale gedrag van veel Roma of van immigranten goed te praten.
Ik zou graag willen dat niemand zich in onze landen een vreemdeling hoeft te voelen.
Daarom steun ik met name de voorstellen in de resoluties: steun en bijstand verlenen aan alles wat een cultuur van samenleven en burgerschap bevordert.
Mijnheer de Voorzitter, het verslag van de heer Belder is een goede analyse van de situatie in de kandidaat-landen. Ik zal mij op enkele aspecten ervan toespitsen.
Zoals al werd gezegd, moeten wij vermijden dat de kandidaat-landen de indruk krijgen dat wij hun strengere normen opleggen dan wij zelf hanteren.
Wij moeten de situatie in die landen niet vergelijken met onze perfecte wetteksten, maar met de situatie in onze eigen landen. Als wij dat niet doen, zullen de kandidaat-landen inderdaad altijd een slechte beurt maken.
Landen die pas sinds kort weer onafhankelijk zijn en tot de Europese Unie willen toetreden, zoals Estland, Letland en Litouwen, mogen natuurlijk eerst opnieuw hun nationale identiteit ontwikkelen.
De vroegere communistische dictatuur was uiteraard niet bevorderlijk voor een pluralistische debatcultuur. Sommige uitdrukkingsvormen van die nationale identiteit lijken ons daarom overdreven of zelfs indirect tegen minderheden in eigen land of in een buurland gericht.
Het zou van grote morele arrogantie getuigen als wij die tijdelijke uitingen van het zoeken naar een eigen identiteit op voorhand veroordelen.
Wij moeten die landen op weg naar de Europese Unie de nodige hulp bieden om ervoor te zorgen dat die ontdekking van de eigen identiteit niet ten koste gaat van minderheden of buurlanden.
De toestand in Estland en Letland is een voorbeeld van allesbehalve vanzelfsprekende toenadering tussen twee bevolkingsgroepen.
Een historische last van wederzijdse bezetting en deportaties, gedwongen migratie om politieke redenen en de onderdrukking, tot het einde van de jaren tachtig, van elke uitdrukking van nationale zelfbeschikking stonden die toenadering in de weg.
Op de Russische tanks, die in 1994 teruggetrokken werden, stond vaak "wij komen terug" . Dat heeft niet bijgedragen aan de verstandhouding tussen Balten en Russen.
Ondanks deze last is het sinds de onafhankelijkheid niet meer tot gewelddadige conflicten tussen de meerderheid en minderheid van de bevolking gekomen.
Wij moeten de Esten en Letten hulde brengen, omdat zij ondanks alles het hoofd koel hebben gehouden en openstaan voor onze argumenten voor de aanpassing van hun wetgeving aan de Europese normen.
Ik vind de oproep in paragraaf 14 van het verslag van de heer Belder om de maatregelen met het oog op de integratie van de Russische minderheden voort te zetten, dan ook overbodig.
Dat gebeurt immers al.
De uitdrukkelijke vermelding ervan wekt ten onrechte de indruk dat dit niet zo is.
Mijnheer de Voorzitter, het lijdt geen twijfel dat de laatste jaren met de groeiende stroom immigranten ook een bepaald, door vooroordelen gekenmerkt sociaal klimaat is ontstaan. Racistisch geweld neemt hand over hand toe en er zijn zelfs politieke partijen opgericht met racistische ideeën als grondslag.
Er ontstaat geleidelijk aan een bepaald klimaat in de samenleving en daar werd ook vanmorgen vanuit een bepaalde hoek in dit Parlement uiting aan gegeven. Eens te meer blijkt dat men nog steeds niet kan spreken van een volledige bescherming van de menselijke waardigheid, van een volledige eerbiediging van het anderszijn, van volledige democratische waarden en sociale solidariteit.
Daarom moeten de activiteiten die wij ontplooien voor de eerbiediging van de mensenrechten en voor de bevordering van rechtvaardige en creatieve samenlevingen, onderdeel uitmaken van een waaier van beleidsvormen en maatregelen waarmee men een ieders economische en sociale omstandigheden kan verbeteren en werkloosheid, armoede en sociale uitsluiting kan bestrijden.
Er ontstaat een nieuwe multiculturele realiteit in Europa, en deze moet begeleid worden met maatregelen ter bevordering van de integratie van de immigranten en de verschillende sociale groepen en minderheden in het sociaal, politiek en economisch leven van de nationale samenlevingen.
Wij hebben ongetwijfeld behoefte aan een gemeenschappelijk, op Europese humanitaire waarden gegrondvest Europees asiel- en immigratiebeleid.
Ook onderwijs is erg belangrijk. Het aan immigrantenkinderen en zigeuners verstrekte onderwijs is wel degelijk voor verbetering vatbaar.
Tevens moet men de massamedia betrekken bij de bestrijding van vooroordelen.
Zij kunnen duidelijk maken dat de moderne samenlevingen juist interessant zijn vanwege hun kleurrijkheid en multiculturele kenmerken. Natuurlijk moet men in dit kader ook gewetensbezwaarden, zoals dienstweigeraars, eerbiedigen.
Ik wil bij deze gelegenheid het Europees Parlement verzekeren dat het probleem dat zich in het verleden in Griekenland heeft voorgedaan, met de toepassing van een in dit verband uitgevaardigde wet, sedert 1 januari 1998 de wereld uit is.
Datgene wat hierover in het overigens uitstekende verslag van de heer Haarder staat, is derhalve achterhaald.
Ik wil mijn verontwaardiging uitspreken over het feit dat de Verenigde Staten, het machtigste land van de wereld dat zichzelf als voorloper op het gebied van de beschaving beschouwt, op grote, bijna industriële schaal de doodstraf toepast.
Wat moeten we, afgezien van de gerechtelijke dwalingen die zich kunnen voordoen, denken van een maatschappij die een wijdvertakt juridisch apparaat inzet om willens en wetens en in koelen bloede een even barbaarse daad te plegen, als degene die zij wil straffen? Meet de VS zich zo niet een houding aan die erger is dan die van de veroordeelde?
Als we de mensenrechten willen verdedigen, zullen we tenminste moeten eisen dat de doodstraf in alle landen van de wereld wordt afgeschaft.
Veroordeelden in Amerikaanse gevangenissen wachten soms jaren op hun executie.
Ik wil mij in het bijzonder uitspreken tegen de executie die Leonard Peltier en Moumia Abou Djamal boven het hoofd hangt. Deze twee veroordeelden zijn beiden het slachtoffer van een samenzwering tussen de politie en het justitieel apparaat, die zich beide door racisme kenmerken.
De twee mannen zijn in werkelijkheid vanwege hun politieke ideeën ter dood veroordeeld.
Ze wachten al respectievelijk 26 en 18 jaar in hun dodencel. Deze laaghartige mishandeling moet een halt worden toegeroepen en beide heren moeten onmiddellijk in vrijheid worden gesteld.
Aangezien het tijdstip van de stemmingen is aangebroken, wordt het gecombineerd debat thans onderbroken; het wordt om 15.00 uur voortgezet.
Hartelijk dank, mijnheer Lannoye.
Uw opmerkingen waren geheel duidelijk.
Na de stemming:
Mevrouw de Voorzitter, kan de Commissie bevestigen dat zij amendement 1 van de Commissie milieubeheer, volksgezondheid en consumentenbeleid heeft aangenomen?
In dat geval zou de richtlijn bij gekwalificeerde meerderheid kunnen worden goedgekeurd en zouden wij de richtlijn verder ongemoeid kunnen laten.
De Belgen en de Fransen zouden dan voortaan net zo van Britse chocolade kunnen genieten als de Britten tot nog toe van Franse en Belgische chocolade.
(De Voorzitter verklaart dat het aldus gewijzigde gemeenschappelijk standpunt is goedgekeurd)
Aanbeveling voor de tweede lezing (A5-0054/2000), namens de Commissie milieubeheer, volksgezondheid en consumentenbeleid, betreffende het gemeenschappelijk standpunt, door de Raad vastgesteld met het oog op de aanneming van de verordening van het Europees Parlement en de Raad inzake een herzien communautair systeem voor de toekenning van milieukeuren (10656/2/1999 - C5-0223/1999 - 1996/0312(COD)) (Rapporteur: H. Schnellhardt)
(De Voorzitter verklaart dat het aldus gewijzigde gemeenschappelijk standpunt is goedgekeurd)
Aanbeveling voor de tweede lezing (A5-0056/2000), namens de Commissie milieubeheer, volksgezondheid en consumentenbeleid, inzake het gemeenschappelijk standpunt, door de Raad vastgesteld met het oog op de aanneming van de richtlijn van het Europees Parlement en de Raad betreffende de verbranding van afval (11472/1/1999 - C5-0274/1999 - 1998/0289(COD)) (Rapporteur: J. Blokland)
(De Voorzitter verklaart dat het aldus gewijzigde gemeenschappelijk standpunt is goedgekeurd)
Verslag (A5-0062/2000) van de heer Davies, namens de Commissie milieubeheer, volksgezondheid en consumentenbeleid, over het voorstel voor een richtlijn van het Europees Parlement en de Raad betreffende ozon in de lucht (COM(1999)125 - C5-0048/1999 - 1999/0068(COD))
(Het Parlement neemt de wetgevingsresolutie aan)
Verslag (A5-0063/2000) van mevrouw Myller, namens de Commissie milieubeheer, volkgezondheid en consumentenbeleid, over het voorstel voor een richtlijn van het Europees Parlement en de Raad inzake nationale emissiemaxima voor bepaalde luchtverontreinigende stoffen (COM(1999)125 - C5-0047/1999 - 1999/0067(COD))
Mevrouw de Voorzitter, ik wil u attent maken op een vertaalfout die betrekking heeft op de amendementen 18 en 30.
Deze informatie is aan de verantwoordelijke diensten doorgegeven en wordt ook genoemd in de aan ons uitgedeelde stemlijst, maar ik wil deze zaak in herinnering brengen, zodat hier bij de stemming rekening mee wordt gehouden.
Inderdaad, mevrouw Myller.
Ik heb begrepen dat de taalkundige diensten reeds op de hoogte zijn van deze fouten.
Wij zullen er te zijner tijd bij stilstaan.
Vóór de stemming over amendement 18:
In zowel amendement 18 als 30 moet staan "kritieke belasting niet wordt overschreden".
In plaats van overschreden staat er bereikt, wat het tegenovergestelde betekent.
Heel goed, iedereen weet nu waar het om gaat.
(Het Parlement neemt de wetgevingsresolutie aan)
Gezamenlijke ontwerpresolutie over de buitengewone Raad in Lissabon op 23 en 24 maart 2000
(Het Parlement neemt de resolutie aan)
Mevrouw de Voorzitter, dames en heren, ik zou graag hebben dat wij nog over de ontwerpresolutie van mevrouw Jackson namens de milieucommissie konden stemmen. Dat duurt maar drie of vier minuten.
Ik zou graag hebben dat wij dat nu nog snel konden doen.
Ik denk niet dat we hieraan nog meer tijd moeten besteden.
Ik zal het Parlement raadplegen.
Mevrouw de Voorzitter, ik verzoek u nota te nemen van het feit dat de in deze zaal aanwezige Franse socialisten niet aan de stemming zullen deelnemen.
Wij vinden de motie die ons is voorgelegd niet billijk. Wij willen dat de milieurichtlijnen als geheel worden toegepast, en geïntegreerd in het Europese beleid, en dus niet alleen de richtlijnen inzake Natura 2000 en trekvogels.
Wij vinden ook dat de toepassing van de richtlijnen een zaak is van de wet, justitie, de Commissie en het Hof van Justitie.
Wij willen dus niet deelnemen aan deze stemming, die we partijdig vinden.
Wij weten hoe dan ook nog niet of wij vanochtend over dit vraagstuk gaan stemmen. Ik moet hier immers het Parlement nog over raadplegen.
Mevrouw de Voorzitter, ik wil u eraan herinneren dat u heeft gezegd dat de vorige stemming de laatste was. Ik wil er tevens op wijzen dat deze resolutie, die een uitvloeisel is van een ongelukkige samenvoeging van twee mondelinge vragen in strijd met het Reglement en de traditie, alle fracties in de problemen brengt.
Ik denk dat dit niet de beste manier is om deze resolutie te behandelen.
Waarde collega's, laat ik duidelijk over een aantal zaken zijn.
Aan het begin van de stemming heb ik gezegd dat we over alle punten tot en met de Europese Raad van Lissabon zouden stemmen. Ik heb u dit duidelijk laten weten.
Ik heb gezegd dat we de stemming om 13.15 uur zouden afronden en we hebben ons aan deze tijdsplanning gehouden.
Ik denk dat we ons aan de afspraken moeten houden.
Mevrouw de Voorzitter, ik ben het daarmee niet eens.
Het Parlement mag beslissen of wij daarover nu nog stemmen of niet. Daarom vraag ik dat wij stemmen over de vraag of wij hierover nog stemmen.
(De Voorzitter raadpleegt het Parlement dat besluit de stemming te onderbreken)
Mevrouw de Voorzitter, het was niet mijn bedoeling de stemming te verstoren toen ik wat te laat de zaal binnenkwam.
Mag ik vragen of de bel voortaan wat vroeger zou kunnen afgaan?
Voor mensen die zich op de twaalfde verdieping bevonden was het haast onbegonnen werk om op tijd voor de stemming aanwezig te zijn, omdat de lift op elke verdieping stopte en wij gewoonweg niet eerder hier konden zijn.
De lift zat vol met ondervoorzitters, quaestoren en andere mensen die van de twaalfde verdieping naar beneden moesten komen.
Mevrouw de Voorzitter, door het indienen van amendementen op de chocoladerichtlijn hebben we getracht een betere bescherming te geven aan de verbruikers die willen weten of ze echte chocolade aangeboden krijgen of een product dat in plaats van cacaoboter ook vetten van een andere oorsprong bevat.
Deze amendementen werden helaas niet aangenomen.
Onze bezorgdheid blijft dan ook gaan naar de cacaoproducenten van de derde wereld.
Wij voorspellen dat ondanks mogelijke verbeteringen voor producenten van andere plantaardige vetten, de globale balans voor de derde wereld in elk geval negatief zal uitvallen.
Het valt te betreuren dat de studie van de gevolgen van de nieuwe richtlijn voor de landen in het Zuiden niet vooraf werd gemaakt.
Voortaan is chocolade niet langer een product dat volledig uit cacaoboter bestaat.
In sommige delen van de Unie gebruikte men de naam chocolade ook reeds wanneer er vervangproducten in zaten.
Wij betreuren dat de uniformisering gebeurde in het nadeel van de verbruiker, van de cacaoproducenten en ingegeven werd door winstbejag.
Mevrouw de Voorzitter, de traditionele definitie van chocolade die momenteel in het woordenboek te vinden is, luidt: "voedingsproduct bestaande uit gebrande of fijngemalen cacaobonen, met suiker, vanille en andere smaakstoffen".
Maar er dient zich ook een andere aan: "oude naam van een gezond, kwalitatief goed en authentiek product, dat indertijd volgens voorvaderlijke traditie vervaardigd werd en waaraan sommige nostalgische en ouderwetse personen nog altijd verslingerd zijn.
Naam waarmee tegenwoordig een product wordt aangeduid met een donker- of lichtbruine, witte of andere kleur, dat plantaardige of kunstmatige vetten bevat, of alles wat er maar voor voor kan zorgen dat het eindproduct een liefst mondiaal afzetgebied vindt."
Dit is de definitie overeenkomstig de nieuwe richtlijn die ons hier is voorgelegd. Als deze richtlijn als zodanig wordt toegepast, is het niet ondenkbaar dat de ons allen bekende oude definitie door deze laatste zal worden vervangen.
Vervangingsproducten zijn een specialiteit van de industriële lobby. Het zou mij niets verbazen als deze lobby invloed heeft uitgeoefend bij het opstellen van deze richtlijn.
Het lijkt er wederom op dat de wetten van de handel, of beter gezegd de wetten van de sterkste, de voorkeur krijgen boven de verdediging van de belangen van de consument, het MKB en onze ambachtslieden...
(Spreekster wordt door de Voorzitter onderbroken)
Mevrouw de Voorzitter, de gevolgen van de stemming van zojuist zullen echt rampzalig zijn en ik ben zeker niet trots op de richtlijn die is aangenomen. Om deze reden voer ik hier het woord.
Ik wil hier in herinnering brengen dat het Europees Parlement verantwoordelijk is voor de veranderde samenstelling van chocolade. Het Parlement heeft immers geaccepteerd dat er naast cacaoboter andere plantaardige oliën en vetten in chocolade mogen worden verwerkt.
Ik wil hier stellen dat de mening van het Europees Parlement om verschillende redenen niet met de publieke opinie overeenkomt.
Allereerst houdt het Parlement geen rekening met de wensen van de consument die een duidelijke etikettering voor chocolade wil.
Hieraan is geen gevolg gegeven.
Bovendien houdt het Parlement geen rekening met het feit dat de publieke opinie steeds terughoudender wordt ten opzichte van GMO's.
Wij hebben terecht geweigerd GMO's in chocolade te verwerken, al scheelde dit maar drie stemmen.
Bovendien zijn we voorbij gegaan aan het voorzorgsbeginsel. We hebben immers geweigerd een voorafgaand onderzoek te doen naar de gevolgen die deze richtlijn zal hebben voor onder meer de producerende landen.
Er is niets gebeurd.
Ik zou wel eens willen weten wie profiteert van de manipulatie en...
(Spreekster wordt door de Voorzitter onderbroken)
Mevrouw de Voorzitter, in de uitslag van onze stemming van vandaag proef ik een zoete overwinning voor de Britse chocoladeproducenten, in hun strijd om overal in Europa erkenning te krijgen voor prima Britse chocolade als een smakelijk produkt van hoge kwaliteit.
Niet alleen de Britse producenten zijn de overwinnaars maar de consumenten van chocolade overal in Europa, daar deze zich nu met hart en ziel kunnen overgeven aan de geneugten die Dairy Milk, Galaxy en Milky Way te bieden hebben.
Een duidelijke etikettering stelt de consumenten in staat te kiezen voor het soort chocolade waar zij zin in hebben.
Hun smaakpapillen zullen niets meer tekortkomen door toedoen van de Europese chocoladepolitie.
De ontwikkelingslanden behoren ook tot de overwinnaars, want deze wetgeving houdt rekening met de behoeften van de armste boeren ter wereld.
De toegestane plantaardige vetten moeten uit de tropen afkomstig zijn en de effecten van de richtlijn zullen na drie jaar worden doorgelicht.
Maar het beste is wel dat de richtlijn de verkoop van chocolade in het algemeen zal doen toenemen, waardoor de markt voor exportproducten van ontwikkelingslanden zal groeien.
Chocoladeverslaafden kunnen nu dus rustig doorknabbelen, in de wetenschap dat zij de derde wereld hiermee een dienst bewijzen.
U zult het ongetwijfeld met mij eens zijn dat de Europese Unie zich over deze zaak in een echte "Twix" heeft gewerkt.
Bij sommige regeringen zijn kennelijk de "Snickers" op hol geslagen, in hun poging de chocolade-industrie te beschermen.
Voor hen is nu echter het "Crunchie"moment van de waarheid aangebroken en zij zitten met hun gezicht vol "Creme Egg".
Het is de hoogste tijd dat het Europees Parlement eens twee "Cadbury's Fingers" opsteekt aan het adres van de chocoladesnobs.
. (EN) Het debat over chocolade is in het Europees Parlement 16 jaar geleden van start gegaan.
Naar mijn mening hadden wij ons niet eens met deze richtlijn moeten bezighouden.
Debatten waarin nationale smaken en producten een rol spelen, geven al te gemakkelijk aanleiding tot lachwekkende discussies.
Wat de Europese Unie ook doet, de consument zal zelf zijn keuze bepalen, en dat is alleen maar billijk.
Het chocoladedebat werd al te vaak overheerst door chauvinistische argumenten.
De Commissie wil in haar richtlijn producenten toestaan een aantal minder kostbare vetten dan cacaoboter te gebruiken voor de bereiding van chocolade. Met dit voorstel komt de Commissie ontegenzeggelijk tegemoet aan de belangen van de vijf multinationale ondernemingen die samen driekwart van de Europese markt in handen hebben.
Omdat het product dat abusievelijk chocolade wordt genoemd niet eens goedkoper wordt, zal de consument niet aan koopkracht winnen wat hij aan transparantie met betrekking tot de aard van het product verliest.
En hoewel we de protectionistische gedachten achter de verdediging van "echte chocolade" niet delen, toch zien wij geen enkele reden om voor de richtlijn van de Commissie te stemmen.
Na bijna twee jaar getreuzel heeft de Raad in oktober 1999 een gemeenschappelijk standpunt aangenomen over de richtlijn inzake cacao- en chocoladeproducten.
Op basis van de huidige tekst kunnen de belangen van de consumenten, de ambachtelijke chocolademakers en de producenten van cacao niet beschermd worden. Ook kan op grond van deze tekst de kwaliteit van de chocolade niet worden gewaarborgd.
Door deze tekst zal straks op grote schaal gebruik kunnen worden gemaakt van andere plantaardige vetten dan cacaoboter.
De richtlijn voorziet niet in afdoende informatievoorziening ten behoeve van de consumenten. Bovendien wordt in de tekst nauwelijks aanstoot genomen aan het feit dat een betrouwbare methode voor het onderzoeken en meten van de in de chocolade verwerkte vetten ontbreekt.
Dit voorstel komt helemaal niet tegemoet aan de bezorgdheid die de Europese afgevaardigden tijdens de stemming in eerste lezing op 23 oktober 1998 hebben geuit.
Met deze tekst wordt de deur wijd opengezet voor de industriële productie van vervangingsproducten voor cacaoboter die zijn vervaardigd op basis van palmolie die veel goedkoper is dan cacao.
Als deze richtlijn wordt aangenomen, zullen de inkomsten van de elf miljoen mensen die in West-Afrika van de cacaoproductie afhankelijk zijn, en van alle cacaoproducerende regio's, enorm dalen.
Om ons deze bittere pil beter te doen slikken, heeft men de tekst voorzien van een sociale nasmaak. In de tekst wordt immers beweerd dat deze richtlijn tegemoet komt aan de belangen van de allerarmste kariteboterproducerende landen zoals Mali en Burkina-Faso.
Er bestaat evenwel geen enkele garantie dat de chocolade-industrie gebruik zal maken van de olie van de noot van de boterboom. Deze olie kan overigens de cacaoboter maar voor 50% vervangen.
Het is overigens maar deels waar dat het hier om een concurrentiestrijd tussen de producenten van cacao en die van kariteboter zou gaan, ofwel tussen arme en nog armere landen.
In werkelijkheid komt deze ontwerprichtlijn met name ten goede aan de multinationale ondernemingen in de chocoladesector. Alleen hun belangen worden daadwerkelijk gediend.
Ik kan mij derhalve niet in deze ontwerprichtlijn vinden.
Daarom schaar ik mij volkomen achter de amendementen waarin tegemoet wordt gekomen aan de bezorgdheid van de ambachtelijke chocolademakers, de belangen van de consumenten worden verdedigd en de toekomst van miljoenen cacaoproducerende boeren wordt gewaarborgd.
Ik wil allereerst de rapporteur feliciteren met het feit dat hij zich in dit chocoladedossier zo vasthoudend heeft opgesteld.
Ik wil kort op de grote lijnen ervan ingaan.
In 1996 heeft de Commissie ons voorgesteld de richtlijn van 1973 te wijzigen. In deze richtlijn was vastgelegd dat het Verenigd Koninkrijk, Ierland en Denemarken mochten afwijken van de geldende norm door bij de bereiding van chocolade een gedeelte van de cacaoboter te vervangen door andere plantaardige vetten.
Deze vetten mochten niet meer dan 5% van het totaalgewicht uitmaken. Na de toetreding van nieuwe lidstaten hadden in totaal zeven landen toestemming andere plantaardige vetten dan cacaoboter te gebruiken bij de bereiding van chocolade.
Naast het Verenigd Koninkrijk, Ierland en Denemarken kregen ook Finland (dat maximaal 10% van het totaalgewicht aan overige plantaardige vetten toestaat), Oostenrijk, Portugal en Zweden toestemming.
De acht overige landen (Duitsland, België, Spanje, Frankrijk, Griekenland, Italië, Luxemburg en Nederland) verbieden dit gebruik. In de onderhavige tekst wordt nu voorgesteld alle lidstaten de mogelijkheid te bieden andere plantaardige vetten dan cacaoboter bij de bereiding van chocoladeproducten toe te staan, waarbij deze vetten niet meer dan 5% van het totaalgewicht van het eindproduct mogen uitmaken.
Over dit vraagstuk zijn uiteraard geanimeerde debatten gevoerd en de consumenten hebben hun legitieme zorgen over deze kwestie geuit.
Een aantal jaren geleden voelden deze consumenten zich reeds ernstig bedreigd door de Europese harmonisatierichtlijnen waarmee ze "europroducten" kregen opgelegd. Deze consumenten hebben aangegeven dat ze hun culinaire tradities willen verdedigen.
Sindsdien is er een tendens waarneembaar om de kwaliteit en diversiteit van het voedsel te verbeteren.
Uiteraard hebben de lidstaten die andere plantaardige vetten dan cacaoboter gebruiken, het recht hun producten in de handel te brengen. De vraag is echter of ze dat onder de naam "chocolade" mogen doen.
Als cacaoboter door andere plantaardige vetten wordt vervangen is het de vraag of er nog wel echt over chocolade kan worden gesproken.
Niet alleen de consumenten moeten voldoende garanties krijgen met betrekking tot de bescherming van de chocolademarkt, maar ook de cacaoproducenten.
Wij moeten derhalve de volgende zaken eisen:
Er moet een onderzoeksmethode komen op basis waarvan de precieze hoeveelheid andere plantaardige vetten dan cacaoboter kan worden vastgesteld.
De Europese Commissie heeft niet in een dergelijke methode voorzien en deze eis is helaas niet in het gemeenschappelijk standpunt van de Raad opgenomen.
Ik denk echter dat het hier om een conditio sine qua non gaat om naleving van de 5%-regel af te dwingen.
De samenstelling moet zeer expliciet worden vermeld ten behoeve van de consument, zodat deze bewust voor zijn aankoop kan kiezen.
De vermelding "kwaliteitschocolade" mag alleen worden gebruikt voor producten die cacaoboter bevatten.
Cacaoboter mag uitsluitend worden vervangen door tropische plantaardige vetstoffen die niet verkregen worden door middel van het gebruik van enzymatische of gentechnologische productieprocessen.
De gevolgen van een dergelijke maatregel voor de export van cacao door de ontwikkelingslanden moeten worden geëvalueerd.
Ik onderschrijf deze eisen, die in de ingediende amendementen van de rapporteur zijn weergegeven.
Als consument maak ik mij zorgen over de kwaliteit en de smaak van traditionele chocolade.
Ik denk overigens dat het communautaire beleid ter bescherming van de consument zich niet alleen tot de voedselveiligheid en de bescherming van de volksgezondheid mag beperken, maar zich ook moet uitstrekken tot de bevordering van kwalitatief goede voedingsproducten die onderdeel zijn van een meer algemene filosofie, namelijk die van de kwaliteit van het leven!
Deze ontwerprichtlijn past in het kader van de harmonisatie van de interne markt.
De Commissie biedt de lidstaten met deze richtlijn de mogelijkheid andere plantaardige vetten dan cacaoboter in chocoladeproducten op te nemen, met een maximum van 5% van het totale gewicht van het eindproduct.
In de richtlijn staat verder dat deze chocoladeproducten met andere plantaardige vetten dan cacaoboter in alle lidstaten verhandeld mogen worden, onder voorwaarde dat op het etiket de lijst met ingrediënten vermeld wordt.
Net als de rapporteur ben ik van mening dat we terug moeten naar ons standpunt van de eerste lezing en dat we deze toevoeging en commercialisering niet moeten accepteren.
Ik blijf van mening dat we de vermelding "kwaliteitschocolade" alleen moeten gebruiken voor chocoladeproducten die geen vervangende plantaardige vetten bevatten.
Verder blijf ik bij mijn standpunt dat we de gevolgen van deze richtlijn voor de exporterende cacaolanden moeten onderzoeken.
Tenslotte wil ik nog altijd dat er een duidelijke en precies omschreven etikettering komt ten behoeve van de consumenten.
Het gaat hier om een principieel standpunt waarover in beginsel niet kan worden onderhandeld. Het betreft immers de bescherming van kwaliteitsproducten en de behartiging van de belangen van de consument, en zijn wij niet allen consument?
Ik wil ons Parlement daarom met klem verzoeken voor de amendementen te stemmen die door onze rapporteur zijn ingediend. Wij moeten ons tegen het standpunt van de Commissie milieubeheer, volksgezondheid en consumentenbeleid uitspreken.
Er gebeuren vreemde dingen.
In een Europa waarin wordt beweerd dat de consument beschermd dient te worden en gesproken wordt over kwaliteits- en echtheidslabels, krijgen we nu een gemeenschappelijk standpunt voor de voeten geworpen waarin de Raad aangeeft liever de samenstelling van chocolade te veranderen, die tot op de dag van vandaag als kwaliteitsproduct te boek staat, dan de multinationale ondernemingen uit de agrarische levensmiddelenindustrie voor de voeten te lopen.
Dit alles is overigens niet verwonderlijk. Dit Europa brengt immers ook gekke koeien, trillende schapen en dioxinekippen voort en importeert met hormonen behandeld vlees en genetisch gemanipuleerde graangewassen.
Zeker, de consument wordt "geïnformeerd" dat het product dat hij koopt onecht is. Wat een hypocrisie!
Wat een informatieverstrekking! Deze informatie wordt immers in kleine lettertjes gegeven, in een onbegrijpelijke taal op de achterkant van de verpakking.
In naam van uw dogma's, vrij verkeer, vrije concurrentie en vrije handel, denkt u dat alles gepermitteerd is.
Laat onze gastronomische tradities, onze kwaliteitsproducten en onze regionale producten alstublieft met rust.
Met voeding mag niet worden gespeeld.
Als u dit zou begrijpen, zou dat een enorme vooruitgang betekenen.
U heeft het begrepen: de gemengde fractie van rechts zal net als ik voor de "nuloptie" stemmen, dat wil zeggen: geen andere vetten dan cacaoboter in chocolade.
Had u dit kunnen vermoeden?
Meer dan 25 jaar nadat er binnen het Europees Parlement voor het eerst over chocolade gedebatteerd werd, woon ik opnieuw een debat bij over de grote vraag of een product chocolade genoemd mag worden als het niet volledig op basis van cacaoboter is vervaardigd.
Net als 25 jaar geleden is het Parlement ook nu weer verdeeld over dit vraagstuk. Mijn fractie heeft daarom geen stemlijst opgesteld en niet vastgehouden aan discipline binnen de fractie.
In dergelijke omstandigheden vind ik dat heel prettig.
Ik kon mij dus vrij uitspreken over de oplossing die mij het beste leek voor de producenten van echte chocolade. De echte chocoladeliefhebbers vinden immers dat je het beestje bij de naam moet noemen, en dus over chocolade moet spreken als het daadwerkelijk over chocolade gaat, dat wil zeggen chocolade die met cacaoboter is vervaardigd.
Ik betreur het ten zeerste dat er geen overeenstemming is bereikt over de meest zinvolle oplossing, namelijk dat de vermelding "chocolade" alleen gebruikt mag worden voor producten die voor 100% uit plantaardige, uit cacao geproduceerde vetten bestaan en dat de aanwezigheid van andere vetten zichtbaar moet worden aangegeven op de verpakking van de producten die deze vetten bevatten.
De consument moet immers worden geïnformeerd en niet op een dwaalspoor worden gezet als deze producten, zoals verwacht, op de interne markt in de handel worden gebracht.
Zoals we weten bestaan er met betrekking tot chocolade, net als op andere terreinen, verschillende tradities.
Smaken verschillen immers.
Naast het aspect "smaak en kwaliteit van het product" is er natuurlijk ook het aspect "ontwikkelingsbeleid".
De ACS-landen vrezen dat ze zo'n 160 miljoen dollar aan inkomsten derven als onze grote industriële chocoladeproducenten zouden besluiten voor maximaal 5% van het gewicht van het eindproduct andere vetten te gebruiken. Dit percentage is voorgeschreven, maar niet controleerbaar.
Uitgaande van deze situatie had ik liever gezien dat het gemeenschappelijk standpunt zou zijn verworpen. Ik geef persoonlijk immers ook de voorkeur aan goede, ambachtelijk gemaakte chocolade boven een industrieel en niet controleerbaar product.
Helaas heeft een kleine meerderheid er niet voor gekozen de consument te laten genieten van goede en echte chocolade.
Wij wijzen a priori het beginsel af dat in alle lidstaten chocolade mag worden vervaardigd met een gehalte aan andere plantaardige vetten dan cacaoboter.
Dat vinden wij ter wille van de vrijwaring van de legitieme belangen van de cacaoproducerende landen en ook ter wille van de bescherming van de consument.
Het staat namelijk vast dat die maatregel onvermijdelijk negatieve effecten voor de cacaoproducerende landen zal hebben, waar nog bij komt - en dat is voor ons standpunt doorslaggevend - dat zeker niet is gedacht aan een effectstudie van die maatregel voor de ontwikkelingslanden die cacao produceren.
Voorts is de vaststelling van een limiet van 5% voor andere plantaardige vetten dan cacaoboter voor de vervaardiging van chocolade ook nog een gevaarlijk precedent, omdat zulks op den duur niet alleen kan leiden tot het gebruik van een hoger gehalte dan thans wordt vastgesteld, maar ook nog de deur kan openzetten voor de vervaardiging in de toekomst van chocolade met andere soorten vetten, desnoods met vetten die via genetische modificatie zijn verkregen.
Het staat trouwens vast dat er ook nog een analysemethode moet worden vastgesteld waarmee eenduidig het effectieve gehalte van die vetstoffen bij de vervaardiging van chocolade kan worden bepaald, en ook blijkt dat etikettering niet verplicht is - althans geen duidelijke - waarmee men onderscheid kan maken tussen echte chocolade waarin enkel cacaoboter is verwerkt, en chocolade waarin andere vetstoffen zijn verwerkt.
Deze richtlijn voorziet in een wijziging van de definitie van chocolade. Wij zijn echter van mening dat chocolade op basis van cacaobonen en cacaoboter moet worden vervaardigd.
Wij hebben niet het recht de consument op het verkeerde been te zetten door de term "chocolade" te gebruiken voor producten die niet per definitie uit cacao zijn vervaardigd.
De consumenten eisen duidelijke informatie.
Ze willen niet langer bedrogen worden.
De stemming van vandaag had niet uitsluitend betrekking op het chocoladevraagstuk. Ook het consumentenvertrouwen stond op het spel.
Daarom heb ik voor alle amendementen gestemd met behulp waarvan deze richtlijn verbeterd had kunnen worden en die door de Commissie milieubeheer, volksgezondheid en consumentenbeleid waren ingediend.
De basis van de welvaart in de EU is concurrentie.
De bedoeling van de nieuwe richtlijn betreffende chocoladeproducten is juist de concurrentie in de EU te verbeteren.
Op het gebied van levensmiddelenbeleid en consumentenbescherming kunnen we niet voorzichtig genoeg zijn.
In dit geval gaat het echter niet om gezondheid noch om milieubescherming.
We moeten alleen bepalen in hoeverre er zonder gevaar voor de gezondheid vrije concurrentie voor chocoladeproducten moet zijn, zodat alle chocoladeproducenten hun producten in alle EU-landen kunnen verkopen en niet alleen in de zeven lidstaten die andere plantaardige vetstoffen in chocolade toelaten.
Vanuit het standpunt van de consumenten is dit puur een kwestie van smaak.
Het is daarom onaanvaardbaar dat politici beslissen over de smaak van de consumenten.
De producten moeten aangeboden worden, de ingrediënten moeten duidelijk op het product vermeld staan, maar welk product de consument kiest moet uiteindelijk volledig van zijn beoordelingsvermogen afhangen.
Een andere mogelijkheid is er volgens ons niet.
De consumenten moeten zelf ontdekken welk product het beste smaakt!
Dat het voorstel hier vandaag in het Parlement nogal wat tegenwind krijgt, ligt mijns inziens alleen aan het feit dat de chocoladeproducenten de vrije concurrentie proberen te verhinderen.
Het is immers duidelijk uit welke hoek de grootste tegenstand komt, ongeacht welke politieke fractie, namelijk uit de landen die hun chocolade-industrie nu al met alle mogelijke middelen beschermen.
Ondanks de lovenswaardige inspanningen van Paul Lannoye heb ik persoonlijk niet voor de ons voorgelegde tekst gestemd. Met deze tekst wil men de verwerking van 5% andere plantaardige vetten dan cacao in chocolade toestaan.
Onze medeburgers zullen geen begrip tonen voor dit soort Europese richtlijnen, die het euroscepticisme zullen aanwakkeren.
Als er sprake zou zijn geweest van een verplichte, duidelijke en ondubbelzinnige etikettering, dan hadden alle bestaande soorten chocolade gewoon op de markt gebracht kunnen worden.
Er wordt nu een idioot compromis aan ons voorgelegd: geen 0% plantaardige vetten zoals in acht lidstaten het geval is, geen 10% plantaardige vetten zoals in de overige lidstaten was toegestaan, maar precies het gemiddelde, dat wil zeggen 5% voor alle lidstaten van Europa.
Het is duidelijk dat deze norm niet controleerbaar is en dat de industrie het meest van deze regel profiteert. Ze zal de markt in afzienbare tijd overspoelen met goedkope namaakchocolade en de prijs van echte chocolade verhogen zodat deze chocolade een luxeproduct wordt voor een bevoorrechte groep consumenten.
Wordt straks de samenstelling van ketchup, mosterd, vleeswaren, kaas, bier of pizza's geharmoniseerd in naam van één interne markt die één smaak stimuleert om het werk van de levensmiddelenindustrie te verlichten?
Het is in naam van de volksgezondheid weliswaar legitiem wetgeving voor te schrijven over fabricageprocedures en de traceerbaarheid van producten, maar het mag niet zo zijn dat heel Europa een soort gastronomisch "Mao-kostuum" krijgt aangemeten, waarvan alleen de industrie zal profiteren.
De creatie van de interne markt is weliswaar een goed middel om het concurrentievermogen van Europa in de wereld te verbeteren, maar dit mag niet tot totalitair dogma worden verheven. Het is ontoelaatbaar dat men zich met alle aspecten van ons huiselijk leven gaat bemoeien.
De diversiteit van de Europese gastronomie en de voedingsgewoonten in Europa maakt deel uit van het Europese erfgoed en de Europese cultuur. De typische eigenschappen van de plaatselijke gastronomie moeten behouden blijven op de interne markt.
De Europeanen willen geen Europa met een gestandaardiseerde consument die een grote gestandaardiseerde interne markt als "loopstal" heeft.
Ze willen dat de Europese instellingen blijk geven van politieke ambitie en zitten niet te wachten op allerlei pietluttige en onbelangrijke verordeningen.
Het verhaal van de nieuwe "chocoladerichtlijn" toont in de eerste plaats aan hoe extreem log en langzaam het communautaire wetgevingsproces is.
Deze tijdens de Europese Raad van Edinburgh in 1992 gelanceerde "vereenvoudiging" van de richtlijn uit 1973 heeft pas in 1996 geresulteerd in een voorstel van de Commissie.
Ons Parlement heeft dit voorstel in 1997 in eerste lezing bestudeerd en daarna heeft het nog eens bijna tweeënhalf jaar geduurd voordat de Raad het onderhavige gemeenschappelijk standpunt vaststelde.
Zo'n lange voorbereiding heeft dan toch zeker een nuttige tekst opgeleverd?
Het antwoord is duidelijk "nee" .
De nieuwe richtlijn dient geen enkel doel.
In de richtlijn uit 1973 werd een duidelijke, ondubbelzinnige definitie gegeven van chocolade: een uit suiker en cacao bestaand product.
Om rekening te kunnen houden met de voedingsgewoonten in een aantal noordelijke landen waren er enkele derogaties voorzien.
De situatie was dus bevredigend.
Waarom moest er zo nodig verandering in worden gebracht?
Waarom wordt er onder het mom van een "vereenvoudiging" in werkelijkheid geprobeerd de richtlijn uit 1973 te ondergraven?
Is het acquis communautaire dan niet langer heilig?
Als de inhoud van de richtlijn wordt gewijzigd, dan gebeurt dat eigenlijk onder druk van vijf multinationals (Nestlé, Suchard, Mars, Cadbury en Ferrero). Zij hebben samen al meer dan 70% van de Europese markt in handen, maar hun productie wordt toch nog belemmerd door de huidige dubbele wetgeving.
Zo mag een in Frankrijk gevestigde fabriek bijvoorbeeld alleen chocolade produceren die voldoet aan de Franse normen en die mag dus geen andere plantaardige vetten dan cacaoboter bevatten.
Maar het gaat er deze multinationals vooral om de kosten van hun grondstoffen zo laag mogelijk te houden. Als de oorspronkelijke samenstelling van chocolade hiervoor moet worden gewijzigd, dan moet dat maar.
8 à 9% van de totale prijs van chocolade wordt immers bepaald door de cacaoboter.
De prijs van kariteboter is eenderde van die van cacaoboter en die van palmolie eentiende.
Het kardinale punt is dat de nieuwe richtlijn een bres slaat: hij voorziet in een lijst van vervangingsmiddelen voor cacaoboter en in een percentage.
Zo wordt het een fluitje van een cent om straks het toepassingsveld van de richtlijn te verruimen, het percentage te verhogen en bijvoorbeeld soja toe te voegen aan de ons vandaag voorgestelde lijst van plantaardige vetten.
De kariteboter wordt vervolgens bedankt voor bewezen diensten.
De gevolgen voor de producenten ervan zullen dezelfde zijn als voor de cacaoproducenten: dalende marktprijzen en dit omdat er een richtlijn is aangenomen waarbij de gevolgen voor de ontwikkelingslanden resoluut zijn genegeerd en de bestudering ervan cynisch op de lange baan is geschoven.
De multinationals hebben maar één doel voor ogen: het overal in de Unie goedkoper produceren en verkopen van nepchocolade onder de naam "chocolade" . Om dat te bereiken, hebben zij niet gerust voor de derogaties uit 1973 regel werden, in weerwil van de belangen van de chocolatiers en cacaoproducenten.
Het gemeenschappelijk standpunt komt helemaal tegemoet aan hun eisen. Want hierin wordt voorgesteld om een derogatie die was ingegeven door een in slechts enkele lidstaten bestaande praktijk, tot een voor alle 15 lidstaten uniforme en verplichte regel te verheffen.
Houdt dit dan tenminste in dat alle lidstaten aan hogere eisen en kwaliteitsnormen moeten voldoen?
Helemaal niet.
Het tegendeel is waar.
Bij de aanpassing wordt, zoals gewoonlijk, uitgegaan van de kleinste gemene deler.
De slechte kwaliteit wordt gemeengoed en uiteindelijk wordt lekkere chocolade geofferd aan chocolade met een gestandaardiseerd "eurosmaakje" .
En wat de kwaliteit aangaat, wordt de bewijslast gek genoeg omgekeerd: het zal de ambachtelijke chocolatier een hele troost zijn dat hij op het etiket mag vermelden dat er aan het product geen andere plantaardige vetten dan cacaoboter zijn toegevoegd!!!
Stelt de nieuwe tekst de consument dan toch in ieder geval in staat gemakkelijk onderscheid te maken tussen echte en nepchocolade?
Nee, want de tekst van de richtlijn is bedrieglijk: hij voorziet in de mogelijkheid om tijdens het productieproces een precies bepaald percentage (5%) andere plantaardige vetten dan cacaoboter toe te voegen aan de chocolade, terwijl we, zoals bekend, niet beschikken over een betrouwbare analysemethode waarmee dit percentage kan worden gecontroleerd.
De Commissie stelt dus een percentage vast in de weet dat het niet geverifieerd kan worden.
Dat noemen we bedriegerij.
De tekst omvat bovendien oneerlijke bepalingen over de etikettering.
Ons Parlement had in eerste lezing, op voorstel van de heer Lannoye, terecht een amendement aangenomen waarin wordt gevraagd dat er op de voorkant van het product duidelijk leesbaar wordt vermeld dat het product ook andere plantaardige vetten dan cacaoboter bevat.
De Raad heeft dit amendement niet overgenomen en de consument wordt dus niet correct geïnformeerd.
In alle landen en voor iedere consument die prijs stelt op echte chocolade zal de vlag "chocolade" voortaan geheel rechtmatig een lading van volstrekt vervalste producten kunnen dekken.
Zo wordt de definitie van een basisproduct van onze voeding gewijzigd dankzij een communautair stelsel dat eenieders verantwoordelijkheid voortdurend afzwakt. Het enige doel van deze wijziging is een paar multinationals in staat te stellen zoveel mogelijk winst te maken.
Chocoladeliefhebbers, geniet nog maar eens echt van uw chocolade-eieren met Pasen!
Het zal de laatste keer zijn dat ze gegarandeerd gemaakt zijn van echte, originele chocolade, die van vóór de grote harmonisatie.
En wat komt er na de chocolade aan de beurt?
Etikettering, wanneer je ons te pakken hebt...
Het betreft hier een Europees merkteken dat we in ere willen herstellen.
Net als het Franse keurmerk NF Environnement is ook deze milieukeur niet verplicht, dat wil zeggen dat de fabrikanten hem zelf moeten aanvragen.
Deze milieukeur gaat uit van een globale benadering, waarbij rekening wordt gehouden met de hele "levenscyclus" van een product.
Dit betekent niet dat alle nationale keurmerken naar de achtergrond moeten verdwijnen.
De consumenten, de kopers hebben namelijk hun eigen codes en vertrouwen op de hun bekende logo's.
Een vervanging van de nationale logo's zou nogmaals alleen maar verwarring stichten bij de burgers van de Europese Unie, die de weg kwijt zijn te midden van alle ingrediëntenlijsten, kwaliteitslabels, logo's, streekaanduidingen.... Ja, ze zijn verdwaald in een bos van aanduidingen.
Je zou bijna denken dat het hier een stuk chocola betreft...
Wij steunen de rapporteur, omdat ook wij faciliteiten voor de kleine en middelgrote ondernemingen willen om de Europese milieukeuren meer binnen hun bereik te brengen.
Mevrouw de Voorzitter, het streven van Europa om een milieuvriendelijk continent te worden, ondersteun ik van ganser harte.
De huidige maatregel is een bewijs te meer van de vastberadenheid van de Europese Unie om haar beleid te "vergroenen".
Het logo met het Europese bloemmotief is sinds 1992 een kenmerk voor milieuvriendelijke produkten, van wasmachines tot schrijfpapier.
Het enthousiasme van de consumenten voor groene produkten vindt echter lang niet dezelfde weerklank bij het bedrijfsleven.
Hopelijk weten de maatregelen die in het kader van deze drie-jarenstrategie worden voorgesteld, de producenten alsnog te overtuigen.
Bij de strijd om een schonere wereld heeft de Britse Labourregering zich natuurlijk steeds in de voorhoede bevonden.
Zo is vice-premier John Prescott er in Tokyo, tegen alle verwachtingen in, in geslaagd er een akkoord inzake de reductie van de globale uitstoot door te drukken.
Groot-Brittannië is al goed op weg zijn doelstelling, om uiterlijk in 2010 de uitstoot van kooldioxide met 20% te verminderen, te realiseren.
De regering heeft het hier niet bij laten zitten en heeft onlangs deze doelstelling verhoogd tot 60-70% tegen het jaar 2050.
Dit Parlement zou andere lidstaten moeten oproepen het Britse voorbeeld te volgen.
Op deze uitdaging kunnen zij ingaan tijdens de vervolgconferentie van Tokyo, die in november van dit jaar in Den Haag zal worden gehouden.
Met de bescherming van onze planeet is natuurlijk veel meer gemoeid dan het zorgen voor schonere lucht.
Het leefmilieu op de grond moet eveneens worden beschermd.
Ook hier geeft de Britse Labourregering de toon aan.
Zo wordt met de recente "Wildlife Bill" een veel grotere bescherming geboden aan bedreigde plant- en diersoorten dan ooit tevoren.
Daarnaast komt er wetgeving die de vrije toegang voor wandelaars vergroot, waardoor het Britse publiek meer gelegenheid krijgt van onze prachtige landschappen te genieten.
Mevrouw de Voorzitter, er bestaat dringend behoefte aan een samenhangend beleid op plaatselijk, nationaal en Europees niveau voor het totstandbrengen van schoner land en een schonere zee en lucht.
De eurobloem is slechts één aspect van de veel bredere milieustrategie die nodig is om onze planeet te redden.
Onze burgers willen concrete actie zien en hebben geen behoefte aan nog meer gebakken lucht van politici, waarmee alleen maar aan het broeikaseffect wordt bijgedragen.
Door de "Euro flower power" maximaal in te zetten, kunnen wij allemaal bijdragen tot een schonere en groenere wereld.
Aanbeveling voor de tweede lezing-Blokland (A5-0056/2000)
De heer Blokland toont zich terecht bezorgd over de verwerking van afval, met inbegrip van verbranding.
Omdat ik afkomstig ben uit een land waar nog 90% van het vuilnis zijn weg vindt naar stortplaatsen, kan ik niet anders dan concluderen dat een goed gecontroleerde verbranding zowel noodzakelijk als onvermijdelijk is.
Ik heb niet de indruk dat de Ierse regering zich serieus inzet voor de scheiding en recyclage van afval.
In elke strategie voor afvalverwerking moet de gescheiden behandeling, waaronder het gebruik van organisch afval voor compostering, een centraal element zijn.
Afvalbeheer is een bijzonder ingewikkelde taak en er wordt veel gelobbyd.
De Europese Unie heeft dan ook een globale strategie ontwikkeld om deze grote uitdaging op milieu- en gezondheidsgebied te kunnen aannemen.
De onderhavige richtlijn is een onderdeel van deze strategie. Hij is erop gericht de thermische behandeling van gevaarlijk en niet-gevaarlijk afval te reglementeren.
Ik heb het persoonlijk altijd een verontrustend idee gevonden dat de verbranding van zowel gevaarlijk als niet-gevaarlijk afval bij één en dezelfde richtlijn geregeld wordt.
Tijdens de eerste lezing heb ik mijn bezorgdheid en twijfels daarover al geuit.
Een meerderheid heeft zich uitgesproken vóór meeverbranding.
Ik heb daar echter mijn twijfels over en daarom ijver ik er vandaag voor dat er maatregelen worden genomen om te waarborgen dat de emissienormen voor gevaarlijk afval niet worden versoepeld.
Het is algemeen bekend dat het volume van het binnen de Europese Unie te verbranden afval zal stijgen.
In 1990 is 31 miljoen ton stedelijk afval verbrand, en dit jaar zal dit meer dan 56 miljoen ton zijn.
Dit komt omdat er steeds meer afval ontstaat en er minder afval naar de stortplaatsen gaat.
We weten dat er bij afvalverbranding stoffen vrijkomen die lucht, bodem en water sterk verontreinigen en dus een gevaar vormen voor de gezondheid.
Welke verontreinigende stoffen er worden uitgestoten hangt af van de aard van het afval en van de voor de behandeling gebruikte technologie.
Wij zijn vooral bezorgd over de emissies van zware metalen, dioxinen en furanen.
Het debat heeft zich meer in het bijzonder toegespitst op de meeverbrandingsinstallaties.
Deze installaties gebruiken gevaarlijke afvalstoffen als brandstoffen bij de productie van energie of materialen.
In de van toepassing zijnde richtlijnen is bepaald dat de gebruikte brandstoffen voor ten hoogste 40% uit gevaarlijke afvalstoffen mogen bestaan. Dit percentage is echter te hoog!
Voor deze installaties moeten bijzonder strenge controlenormen worden voorgeschreven. Deze normen moeten net zo streng zijn als de voor de verbrandingsinstallaties voorgeschreven normen.
Ik benadruk overigens dat dit meer grootschalig gebruik van gevaarlijk afval er niet toe mag leiden dat wij de productie van dergelijk afval maar voor lief nemen.
Het risico is namelijk bijzonder groot dat ons in de nabije toekomst zal worden verteld dat er is geïnvesteerd in de bouw van meeverbrandingsinstallaties en dat deze nu rendabel moeten worden gemaakt!
Ik verwerp bij voorbaat en met kracht deze argumenten die het vervoer van gevaarlijke stoffen zullen doen toenemen, met alle risico's van dien voor het milieu en de veiligheid.
Laten we ons, ter afsluiting, goed realiseren dat de beperking van het volume van zowel gevaarlijk als niet-gevaarlijk afval voor ons voorrang heeft en ook moet houden. Overtredingen moeten worden bestraft en er moet hulp worden geboden aan de overheden die doende zijn hun verbrandingsinstallaties in overeenstemming te brengen met de normen.
De laatste jaren stond de Europese Unie voorop bij het ontwerpen van nieuwe strategieën voor afvalbeheer.
Het doel van de richtlijn die wij hier vandaag bespreken, is het verminderen van de schadelijke gevolgen van verbranding voor het milieu en de volksgezondheid, door een forse verlaging van de emissieniveaus van een aantal sterk vervuilende stoffen.
Deze richtlijn beoogt ook het lozen van afval op onze waterstelsels aan banden te leggen.
Het verslag bevindt zich nu vóór ons in tweede lezing.
Een van de aanbevelingen van de Raad luidt dat, indien de manager van een verwerkingsinstallatie voor niet-gevaarlijk afval voornemens is ook gevaarlijk afval te gaan verbranden, hiertoe een geïntegreerde vergunning voor de preventie en controle van vervuiling moet worden verkregen.
Dit lijkt mij een bijzonder verstandig voorstel.
Het is van groot belang dat de Europese Unie zich actief toont in het uitwerken van nieuwe voorstellen voor afvalbeheer.
Er wordt in Europa 1 kg afval per persoon, per dag, geproduceerd.
Twee miljard ton afval is het jaarlijkse totaalcijfer voor de Europese Unie.
Met betrekking tot ons afvalverwerkingsprobleem heeft de Unie één ding duidelijk gemaakt.
De lokale overheden moeten er niet op rekenen dat zij in de toekomst het land kunnen blijven afschuimen op zoek naar nieuwe stortplaatsen.
De bezorgdheid over de mogelijke consequenties van vuilnisstortplaatsen voor het leefmilieu neemt hand over hand toe en het is duidelijk dat, in plaats hiervan, een drastische koerswijziging in de richting van een meer geïntegreerd afvalbeheer onvermijdelijk is.
De Europese Unie geeft haar volle steun aan de strikte, ambitieuze maar haalbare doelstellingen voor recyclage en herverwerking die door de Ierse regering zijn vastgelegd.
Deze doelstellingen, die binnen 15 jaar gehaald moeten worden, beogen het volgende:
50% van al het huisvuil moet een andere bestemming krijgen dan de stortplaatsen.
De hoeveelheid biologisch afbreekbaar afval dat momenteel naar stortplaatsen gaat, moet met 65% worden verminderd.
De ontwikkeling van recyclage-installaties die, onder gebruikmaking van milieuvriendelijke technologie, tot 300.000 ton biologisch afbreekbaar afval per jaar kunnen verwerken.
Uit al deze maatregelen blijkt de veranderde houding van het publiek tegenover afvalbeheer.
Het is zo langzamerhand afgelopen met vuilnisstortplaatsen in de open lucht, en zij moeten worden vervangen door technologieën die minder schade aan het milieu berokkenen.
Dit standpunt heeft de eenparige steun van alle 15 lidstaten van de Europese Unie.

De indrukwekkende hoeveelheid door onze geïndustrialiseerde stedelijke samenlevingen geproduceerd afval is ongetwijfeld één van de grote uitdagingen waarvoor de Europese Unie zich in deze 21ste eeuw gesteld zal zien: de planeet wordt geleidelijk aan ongemerkt bedolven - de lidstaten van onze Gemeenschap produceren ieder jaar maar liefst 2000 miljoen ton afval.
In deze omstandigheden mag op het beheer van dit afval niet de stelregel worden toegepast dat de onmiddellijke kosten zo laag mogelijk moeten zijn.
De bloeiende industrie (tienduizenden banen, miljarden euro's) die gedijt door de steeds groter wordende vraag heeft immers waarschijnlijk nog een lange weg te gaan, wil zij haar taak op een correcte manier kunnen uitvoeren.
Zij moet hierbij met name vermijden dat ze met haar terugwinning zelf bijdraagt tot de vervuiling: bij verbranding worden er in de lucht deeltjes van zware metalen en dioxinen uitgestoten, bij zuivering blijft er ongewenst slib over en bepaalde gerecycleerde materialen hebben nog geen markt gevonden.
Het milieu en de gezondheid kunnen dus het beste worden beschermd door vaart te zetten achter de tenuitvoerlegging van de wetgeving met betrekking tot het afvalbeheer.
Uit een recent verslag van de Commissie blijkt dat de omzetting van deze wetgeving nog verre van bevredigend is.
De lidstaten en hun industrieën moeten er dus toe worden aangespoord snel de nodige aanpassingen door te voeren.
Zo moeten de lidstaten hun nationale wetgeving aanpassen aan de beginselen van preventie en milieuzorg en moeten de industrieën hun techniek zodanig aanpassen dat het vervuilingsprobleem wordt opgelost in plaats van verlegd.
Het zou tegelijkertijd verstandig zijn als het Europees Parlement realistische wegen schetste waarlangs bepaalde doelstellingen kunnen worden verwezenlijkt, in plaats van zich uit te putten in lyrische volzinnen en idealistische verklaringen, die zijn geloofwaardigheid geen goed doen: op milieugebied kan de gewenste duurzaamheid uiteindelijk alleen worden bewerkstelligd als we eerst al het nu mogelijke doen.
Dat is de reden waarom de Fractie Unie voor een Europa van Nationale Staten geen steun heeft verleend aan de amendementen. Zij kunnen niet worden toegepast in onze lidstaten en de voorspelbare economische gevolgen ervan zouden wel eens bijzonder schadelijk kunnen blijken.
Als plaatselijke afgevaardigde hoop ik verder dat een samenvoeging en vereenvoudiging van de communautaire richtlijnen het reglementair kader voor de departementale afvalbeheersplannen zullen verduidelijken en vereenvoudigen.
De aanneming van deze richtlijn inzake afvalverbranding, die vanaf 2005 van toepassing zal zijn, is een aanzienlijke verbetering van de huidige regelgeving voor afvalbeheer in Europa, want zulke belangrijke criteria als volksgezondheid en verdediging van de rechten van de burger komen hierin naar voren.
Als deze richtlijn trouwens onmiddellijk in werking zou treden, wat helaas pas in 2005 gebeurt, zou het voor de Portugese regering vrijwel onmogelijk zijn om door te gaan met haar strategie van medeverbranding.
In elk geval wordt, omdat deze richtlijn zelf sterke beperkingen op het gebied van techniek, wetgeving en procestechniek met zich brengt, duidelijker dat de in Portugal gevolgde strategie volkomen fout is.
Zo komt het dat ik, al had ik graag nog stringentere beperkingen voor de verbrandings­ en medeverbrandingsprocessen gezien, toch heel verheugd ben over de bereikte resultaten wanneer eenmaal deze richtlijn:
1 - strengere grenswaarden voor emissies stelt, met name voor koolstofoxiden en stofdeeltjes;
2 - grenswaarden invoert voor verbrandings­ en medeverbrandingsinstallaties, daarmee een eind makend aan het uitzonderingsregime dat daarvoor geldt;
3 - er zonder enige ruimte voor twijfel van uitgaat dat verbranding en medeverbranding alleen mogen worden gebruikt als laatste redmiddel wanneer alle andere technische mogelijkheden zijn uitgeput;
4 - zeer strenge voorwaarden vastlegt ten aanzien van het totale afvalbeheer, van de vestigingsplaats en de afmetingen van verbrandings­ en medeverbrandingsinstallaties, waaraan eerst voldaan moet zijn vóór de toekenning van een vergunning;
5 - de bevoegde autoriteiten meer ruimte biedt om in te grijpen wanneer de installlaties de grenswaarden eventueel niet naleven;
6 - de kans drastisch verkleint dat de uit de verbranding en medeverbranding voortkomende residuen kunnen worden hergebruikt, met name in de weg­ en waterbouw;
7 ­ er een continue monsterneming van dioxinen wordt ingevoerd als een verplicht vereiste voor verbrandings­ en medeverbrandingsprocessen;
8 - de participatie van de burgers in het besluitvormingsproces voor de vestigingsplaats van installaties vergroot;
9 - ervoor zorgt dat het verplicht wordt om een milieujaarverslag te publiceren met gegevens over de naleving van de grenswaarden;
10 - voorziet in een aanzienlijke beperking komt van de bestaande ontheffingen voor installaties in cementovens;
11 - voor de eerste keer een grenswaarde vaststelt voor de uitstoot van ammoniak (NH3) wegens de verzuring die deze verbinding in de atmosfeer teweegbrengt.
Het voorstel voor een richtlijn betreffende de verbranding van afval is een ingewikkeld en technisch dossier waarvan de milieu- en economische gevolgen goed moeten worden afgewogen.
Na afloop van de eerste lezing had het Europees Parlement duidelijk zijn stempel gedrukt op de debatten met het voorstel om twee richtlijnen voor de verbranding van huisvuil en de verbranding van gevaarlijk afval samen te voegen.
Ik vind het ons door de Raad meegedeelde gemeenschappelijk standpunt een uitstekend compromis en ik kan me erin vinden.
Wel zou ik nog nader willen ingaan op de kwestie van de meeverbranding in de cementindustrie en zou ik willen verklaren, waarom ik tegen twee amendementen heb gestemd.
Ten eerste, het eerste deel van amendement 25, in bijlage II, waarin de emissiegrenswaarden voor de cementindustrie zijn vastgelegd en dan met name de waarde van 15 mg/m3 voor stofdeeltjes.
Het merendeel van de lidstaten hanteert momenteel een grenswaarde van 50 mg/m3.
In een recente kosten-batenanalyse heeft de Commissie geconcludeerd dat een waarde van 30 mg/m3 het beste compromis is.
Een norm van 15 mg/m3 zou bijzonder hoge milieukosten met zich meebrengen en niet rendabel zijn.
Ten tweede omvat amendement 14, betreffende de definitie van stedelijk afval, een definitie van gemengd stedelijk afval, terwijl artikel 3, lid 3 hierin reeds voorziet.
Een verkeerde interpretatie van dit artikel zou ertoe kunnen leiden dat het gebruik van stedelijk afval in cementovens wordt uitgesloten. In de afvalbeheersplannen van diverse overheden is echter een plaats ingeruimd voor dit soort behandeling.
Mijn 'milieugeweten' wordt hierdoor echter niet bezwaard. Meeverbranding in de cementindustrie is namelijk niet bijzonder schadelijk voor het milieu: voor cementovens gelden strenge emissienormen.
Bovendien is meeverbranding soms een wezenlijk onderdeel van het afvalbeheersbeleid van bepaalde lidstaten of regio's, onder op economisch en milieuvlak aanvaardbare omstandigheden.
Het aanscherpen van de regels voor verbrandingsinstallaties is zeer wenselijk.
Het is echter de vraag of men dezelfde soort regels moet gebruiken voor installaties die alleen bedoeld zijn voor bepaalde afvalsoorten, dat wil zeggen afval dat gesorteerd is.
Installaties voor ongesorteerd afval vereisen een meer geavanceerde uitrusting.
Als de onderhavige eisen worden opgesteld voor alle soorten verbrandingsinstallaties, kan dat ertoe leiden dat sortering van huisvuil wordt tegengewerkt en dat herwinning en hergebruik, inclusief compostering van het organische afval, worden bemoeilijkt.
Wij Zweedse christen-democraten willen de Commissie dan ook aansporen om bij de toekomstige activiteiten rond de huisvuil- en afvalproblematiek serieus rekening te houden met bovenstaande standpunten.
Het voorstel van de Commissie heeft hoofdzakelijk betrekking op de versterking van de geldende wetgeving op het gebied van de verbranding van stedelijk afval en dus heb ik dit verslag bestudeerd met mijn burgemeesterspet op.
Hieruit blijkt overigens goed hoe nuttig het is voor een Europees afgevaardigde om de in hoge mate complementaire functie van burgemeester te kunnen uitoefenen.
De huidige Franse regering wil ons deze mogelijkheid trouwens onterecht en absurd genoeg ontnemen - het zou toch in niemands belang zijn als de Europese afgevaardigden het contact met de praktijk zouden verliezen.
De doelstelling van de richtlijn is prijzenswaardig: hij is erop gericht de negatieve gevolgen van de verbranding en meeverbranding van afval te voorkomen en te beperken.
We kunnen ons echter niet vinden in het voorstel om voor alle installaties dezelfde emissienormen voor te schrijven.
Dat is niet de manier om de overcapaciteit van de verbrandingsinstallaties in Europa aan te pakken.
De rapporteur geeft het zelf toe: bepaalde afvalstromen kunnen gemakkelijker worden verwerkt door een meeverbrandingsinstallatie.
Wij zijn van mening dat bepaalde voorstellen tot wijziging van het gemeenschappelijk standpunt in werkelijkheid de aanpassing van de bestaande installaties kunnen ondermijnen en ongunstig zouden zijn voor de - hoofdzakelijk voor Frankrijk en België relevante - meeverbranding van gevaarlijk afval in de cementindustrie.
Ik heb een aantal opmerkingen over stedelijk afval.
Om te beginnen mag er geen verwarring ontstaan over de definitie van "gemengd stedelijk afval" in het kader van de meeverbranding.
In amendement 14 wordt "gedeeltelijk gescheiden afval" gelijkgesteld met "onbehandeld gemengd stedelijk afval", hetgeen slecht kan zijn voor de sorteersystemen die we juist willen ontwikkelen, omdat dan de residuen of bepaalde fracties meeverbrand zouden kunnen worden.
Als we daarnaast artikel 7, lid 4 zouden wijzigen door stedelijk afval niet langer de kwalificatie "onbehandeld" te geven, dan zou dit neerkomen op een verbod op de meeverbranding van fracties van gesorteerd stedelijk afval (onder andere papier en karton) die alleen gerecycleerd kunnen worden als ze gescheiden worden ingezameld.
Wij kunnen tot slot niet instemmen met de verlaging van de grens van 6 ton per uur, waarboven de bestaande huisvuilverbrandingsinstallaties moeten voldoen aan een grenswaarde voor emissie in de lucht van 200 mg/m3 voor NOX.
De lagere overheden hebben bij de planning van de aanpassing van de bestaande installaties namelijk rekening gehouden met deze drempel (zie bijlage V, a).
Verbranding mag dan wel niet de oplossing zijn, zij betekent toch een hele vooruitgang voor tal van overheden. Deze hebben overigens grote investeringen gedaan om hun gemeentelijke dienst voor de verwerking van huishoudelijk en vergelijkbaar afval op een moderne manier te beheren.
Hier moet rekening mee worden gehouden en tegelijkertijd moet er natuurlijk ruimte blijven voor verdere bezinning en onderzoek.
De afvalverwerkende industrie heeft in de toekomst waarschijnlijk nog een lange weg te gaan, wil zij niet op haar beurt bijdragen tot de vervuiling.
Wij zullen dan ook veelomvattender strategieën voor het afvalbeheer moeten uitwerken en ons actief moeten inzetten voor onderzoek en ontwikkeling op dit voor het voortbestaan en de toekomst van onze plaatselijke gemeenschappen essentiële gebied.
Gezien de anti-Brusselse hysterie van zijn collega's binnen de Fractie voor een Europa van Democratie en Diversiteit, vind ik het ongelooflijk dat de heer Blokland een dergelijk monster van een verslag, dat uitpuilt van regelgeving, heeft weten te produceren.
Deze voorstellen bieden echter tenminste het voordeel, dat de door de heer Blokland en de UK Independence Party (UKIP) gedebiteerde nonsens op een milieuvriendelijke manier kan worden afgevoerd.
Het doel van deze voorstellen is de verbetering van de kwaliteit van de lucht en de bescherming van de volksgezondheid.
Verbranding is dikwijls de meest doelmatige en veilige methode van afvalverwerking.
Maar soms kunnen er gevaarlijke chemische stoffen, zoals dioxine, vrijkomen.
Het is daarom van essentieel belang dat dergelijke bijproducten nauwlettend worden gecontroleerd en dat wordt verhinderd dat zij in het milieu terechtkomen.
Wij beschikken al over de technologie die nodig is voor het zuiveren van emissies uit afvalverbrandingsinstallaties, maar moeten er enkel voor zorgen dat zij ook daadwerkelijk wordt gebruikt.
De verstandige maatregelen die de Commissie heeft voorgesteld zouden de benutting van deze technologie moeten stimuleren.
De schijnheiligheid van de UKIP vind ik adembenemend.
Ik daag haar uit om aan haar eigen aanhangers uit te leggen hoe zij als partij haar steun kan geven aan iemand die zo duidelijk pleit voor overregulering door de Europese Unie.
Terwijl zij zich voordoen als vijanden van de eurocraten is het duidelijk dat de leden van deze partij veel meer de vrienden zijn van deze laatsten.
Ik ben bang dat het schoonmaken van het milieu een koud kunstje zal zijn, in vergelijking met de taak de UKIP ertoe over te halen haar eigen zaken op orde te brengen.
De verliezers zijn in dit geval helaas onze eigen burgers.
Als we de teksten uit de oudheid moeten geloven, leverde de verwijdering van afval al problemen op in het oude Rome, ook al heeft dat afval sindsdien generaties archeologen gelukkig gemaakt.
In die tijd was het meeste afval biologisch afbreekbaar, hetgeen tegenwoordig absoluut niet het geval is.
We hebben het gehad over chocolade.
De afvalkwestie kan op een concrete manier worden geïllustreerd door bijvoorbeeld de weg van een verpakking van een chocoladereep te volgen, van de vuilnisbak tot aan de verbrandingsinstallatie, waarbij we uiteindelijk bemerken dat bij de verbranding van de aluminiumwikkel giftige gassen vrijkomen.
Wij staan voor een bijzonder belangrijke uitdaging op het gebied van het afvalbeheer.
Ik denk echter dat een aantal landen hier noch materieel, noch geestelijk op is voorbereid.
Op dit moment gaat eenderde van het door de Franse afvalverwerkingsinstallaties behandelde huisvuil en vergelijkbaar afval naar 300 verbrandingsinstallaties.
Bij de verbranding worden vervuilende stoffen uitgestoten: stofdeeltjes, metalen en dioxinen, die door middel van een behandelingssysteem voor rookgassen moeten worden beheerst.
De regelgeving voor de beperking van emissies is geleidelijk aan aangescherpt.
Er zijn natuurlijk maatregelen nodig om de regels te doen naleven - de gezondheid en het milieu moeten immers worden beschermd.
Wat de meeverbranding betreft, willen wij echter niet dat het toepassingsgebied en de definitie van de installaties worden gewijzigd.
We moeten ervoor waken dat we wantrouwen wekken ten aanzien van de Europese wetgeving op milieugebied doordat we een aantal van deze regelingen consolideren en de rest compliceren.
Deze wetgeving staat eerst het een en dan het ander voor, waardoor bepaalde beroepen en industrieën aan onzekerheid ten prooi vallen.
Een wijziging van de wetgeving die geldt voor meeverbrandingsinstallaties of de specifieke behandeling van gevaarlijk afval kan een onbillijke kostenverdeling en zelfs onnodig "afvaltoerisme" in de hand werken.
Er is sprake van een echt risico, namelijk dat als gevolg van slecht aangepaste grenswaarden een bepaalde branche van de verbrandingsindustrie wordt bevoordeeld ten koste van de andere branches.
We hebben alle vier de branches echter nodig: die van de verbranding van gevaarlijk afval, van niet-gevaarlijk afval, die van meeverbranding en die van verbranding door aangepaste verbrandingsinstallaties.
Ik wijs mijn collega's op een ander, weliswaar bijkomstig punt.
In mijn ogen vraagt de samenvoeging van deze richtlijnen om een publiekscampagne.
De bevolking heeft namelijk de indruk dat alles - bijzonder afval, gevaarlijk afval, niet-gevaarlijk afval, stedelijk afval - zal worden vermengd en één en dezelfde behandeling zal ondergaan, in dezelfde oven, in dezelfde installatie.
Vanuit dit standpunt zou afvalscheiding dus geen zin lijken te hebben.
Er moet dus veel aan voorlichting worden gedaan.
Verslag-Davies (A5-0062/2000)
Tijdens dit debat over de luchtkwaliteit hebben wij het, naar aanleiding van het verslag-Davies, over het probleem van ozon in de lucht.
Alle deskundigen zijn het erover eens: de luchtkwaliteitsnormen moeten worden verhoogd, zodat de burgers van de hele Europese Unie op effectieve wijze beschermd worden tegen de gezondheidsrisico's van ozon in de lucht.
Ozon kan verschillende gezondheidsproblemen veroorzaken: onder andere irritatie van ogen, neus en keel, ademhalingsmoeilijkheden, hoest en hoofdpijn.
Ozon kan tevens astmatische aanvallen veroorzaken, de longfunctie belemmeren en bronchitis verergeren.
Op lange termijn kan het verouderingsproces van de longen er zelfs door worden versneld.
Deze constatering is op zijn zachtst gezegd verontrustend en daarom verwelkom ik dit voorstel voor een richtlijn!
Het is er in feite op gericht de bestaande communautaire wetgeving betreffende ozon te wijzigen, conform de eisen zoals gesteld in Richtlijn 96/62/EG van de Raad van 27 september 1996 inzake de beoordeling en het beheer van de luchtkwaliteit.
Het voorstel omvat een aantal langetermijndoelstellingen en voorlopige streefwaarden voor ozon in de lucht.
Ook wordt er een normatief kader in gedefinieerd ter bescherming van de menselijke gezondheid en het milieu.
Tot slot wordt aan de lidstaten de taak toebedeeld om de ozonconcentraties te meten en de resultaten hiervan openbaar te maken.
De richtlijn dient dus als referentie voor de concentraties van ozon in de lucht.
Bij het vaststellen van de langetermijndoelstellingen stelt de Commissie voor om uit te gaan van de uit 1997 daterende richtsnoeren voor luchtkwaliteit van de Wereldgezondheidsorganisatie.
Het belangrijkste doel is een overschrijding van de streefwaarden te voorkomen en dus schadelijke gevolgen voor de menselijke gezondheid en het milieu te vermijden.
De voorstellen van de Commissie schrijven echter geen tijdstip voor waarop deze doelstellingen moeten zijn verwezenlijkt.
Dat is jammer.
In een eerste fase worden streefwaarden vastgesteld.
De doelstelling is deze waarden zo dicht mogelijk te benaderen tegen het jaar 2010.
Deze waarden zijn eveneens gebaseerd op de richtsnoeren van de Wereldgezondheidsorganisatie, maar mogen gedurende een aantal dagen per jaar hoger liggen.
In het voorstel van de Commissie wordt evenwel geen rekening gehouden met eventuele veranderingen ten gevolge van de verbintenissen die de Gemeenschap is aangegaan in de context van de klimaatverandering, namelijk om alle broeikasgassen met 8% te verminderen.
Indien dat doel wordt bereikt, moeten de lidstaten verdergaande streefwaarden kunnen vaststellen voor de vermindering van de ozonconcentraties.
Ik ben, ter afsluiting, redelijk tevreden over de tekst van dit voorstel voor een richtlijn. Het is namelijk een belangrijke stap op weg naar de verwezenlijking van de uiteindelijke, in het vijfde milieuactieprogramma omschreven doelstelling, te weten geen overschrijdingen meer van de kritische concentraties van ozon in de lucht.
Verslag-Myller (A5-0063/2000)
Wij debatteren vandaag over een wetgevingsvoorstel dat ons allemaal rechtstreeks aangaat, aangezien het ten doel heeft de luchtkwaliteit te verbeteren.
Het betreft hier een voorstel voor een richtlijn inzake nationale emissiemaxima voor bepaalde luchtverontreinigende stoffen (een onder de kaderrichtlijn inzake luchtkwaliteit vallende richtlijn), in het kader van het vijfde milieuactieprogramma van de Gemeenschap.
Deze richtlijn beoogt voornamelijk de emissies van verzurende en eutrofiërende verontreinigende stoffen en van precursoren van ozon te beperken teneinde het milieu en de menselijke gezondheid een betere bescherming te bieden tegen de risico's van schadelijke gevolgen van verzuring, bodemeutrofiëring en troposferisch ozon.
De in deze tekst vastgestelde maxima mogen uiterlijk in 2010 niet meer worden overschreden.
Van de lidstaten wordt met het oog hierop geëist dat zij programma's opstellen voor de geleidelijke vermindering van hun jaarlijkse nationale emissies en zij moeten deze vóór het einde van 2002 ter kennis van de Commissie brengen.
De programma's moeten in 2006 worden bijgewerkt en herzien.
Van de lidstaten wordt tevens verwacht dat zij inventarisaties en prognoses maken van de nationale emissies van SO2, NOx, vluchtige organische stoffen en NH3 en deze regelmatig bijwerken tot 2010.
Deze inventarisaties en prognoses moeten jaarlijks aan de Commissie worden toegezonden.
De rapporteur heeft amendementen voorgesteld die dit voorstel moeten versterken.
Zij stelt met name voor strengere emissienormen voor te schrijven voor deze vier verontreinigende stoffen.
Ik kan mij natuurlijk vinden in het uitgangspunt van dergelijke voorstellen.
Wanneer het gaat om de gezondheid en het milieu, moeten we inderdaad ambitieus zijn, willen we de situatie kunnen verbeteren.
Het stellen van al te ambitieuze doelen kan echter een averechtse uitwerking hebben.
Ik denk dan ook dat we ons - voorlopig - beter kunnen houden aan de in de internationale conventies vastgelegde doelstellingen, in de wetenschap dat de maxima kunnen worden herzien in het licht van de geboekte vooruitgang.
In het verslag wordt de Commissie overigens verzocht vóór het jaar 2004 nieuwe amendementen op de richtlijn voor te stellen.
Dit zal haar in de gelegenheid stellen om de in de tekst vastgestelde maxima te herzien, evenals de tussentijdse milieudoelstellingen en de nieuwe maatregelen die ervoor moeten zorgen dat de maxima niet worden overschreden.
Dankzij deze eventuele correcties zal de richtlijn kunnen worden aangepast aan de technische en wetenschappelijke vooruitgang en zouden de doelstellingen eventueel in 2010 kunnen worden verwezenlijkt.
Dat is volgens mij een goed compromis.
De rapporteur stelt tevens voor streefdata vast te stellen voor de verwezenlijking van de gestelde doelen, iets wat mij absoluut noodzakelijk lijkt.
Een tekst waarin geen uiterste datum is vastgesteld, blijft namelijk te vaak een intentieverklaring zonder vervolg.
Uit hetzelfde oogpunt moet er zo snel mogelijk worden voorzien in sanctiemogelijkheden voor het geval dat de bepalingen van de richtlijn niet worden nageleefd.
Wij zijn ervoor dat de EU via kaderwetgeving vaste grenswaarden op milieugebied vaststelt, omdat de meeste milieuproblemen van algemene aard zijn en zich in meerdere landen tegelijk voordoen.
De lidstaten kennen uiteenlopende tradities en omstandigheden en ze moeten dan ook zelf zorgen voor een tenuitvoerlegging waarmee de gemeenschappelijke doelen zoveel mogelijk worden bereikt.
Wij hebben ervoor gekozen om tegen de amendementen 16 en 17 te stemmen, omdat deze op een veel te algemene en ongenuanceerde wijze de kleine lidstaten de gelegenheid bieden om niet te hoeven voldoen aan de vastgelegde milieudoelstellingen.
Ontwerpresolutie over de buitengewone Raad in Lissabon
De ambitie van volledige werkgelegenheid - een uitdrukking die nu de groei enigszins aantrekt opnieuw op de agenda staat - is weliswaar een prijzenswaardig streven, maar we zullen er moeilijk in kunnen slagen als de werkelijke oorzaken van de werkloosheid niet worden aangepakt.
We weten allemaal dat er in Europa ondanks de groei veel te weinig banen worden gecreëerd.
De gecreëerde banen hebben bovendien een precair karakter, met name die voor vrouwen en jongeren.
Het mag niet langer blijven bij intentieverklaringen, hoe positief ze ook zijn.
Gezien de uiterst hoge sociale verwachtingen moeten er dringend meetbare en controleerbare doelstellingen worden gedefinieerd.
Ik had erg gehoopt dat we ons, in lijn met de in de resolutie van mijn fractie geformuleerde voorstellen, bijvoorbeeld hadden verbonden tot:
het in gang zetten van een proces van arbeidstijdverkorting zonder salarisverlaging of flexibiliteit;
een herziening van de richtlijnen betreffende de Europese ondernemingsraden en de collectieve ontslagen, teneinde de rechten en bevoegdheden van de werknemers en hun vakbondsorganisaties uit te breiden, met name ingeval van fusies en herstructureringen;
de invoering op communautair vlak van een belasting op speculatief kapitaalverkeer en een krachtiger bestrijding van fraude en belastingontduiking.
Ik vind het erg jammer dat we niet inzetten op een nieuw soort duurzame ontwikkeling, één die gebaseerd is op een eerlijker verdeling van de rijkdommen, een grotere koopkracht van de huishoudens en de bevordering van investeringen in de openbare en de sociale sector.
Om al deze redenen zullen we de gezamenlijke resolutie niet goedkeuren.
Portugal, dat de Europese Unie dit eerste semester van het jaar 2000 voorzit, heeft besloten aan het eind van deze maand in Lissabon een Buitengewone Europese Raad te organiseren, met als thema "werkgelegenheid, economische hervormingen en sociale samenhang - naar een Europa van innovatie en kennis".
Zo'n initiatief kan ik alleen maar toejuichen!
Werkloosheid en de daaruit voortvloeiende armoede en sociale uitsluiting zijn namelijk plagen die we uit alle macht moeten bestrijden!
De uitwerking van een samenhangende en vooral op het niveau van alle lidstaten gecoördineerde strategie lijkt hiervoor onmisbaar!
We moeten onszelf om te beginnen ambitieuze doelen stellen.
Dit is absoluut het geval bij de in het document van het Portugese voorzitterschap genoemde doelstellingen: een terugkeer naar volledige werkgelegenheid, een stabiele groei, een proces van echte sociale samenhang, gelijke kansen en armoedebestrijding.
Zoals de heer Guterres, de fungerend voorzitter van de Raad, heeft onderstreept, zijn we in staat gebleken ons economisch beleid te coördineren, opdat de euro kon worden ingevoerd.
De Europese Unie moet nu de uitdaging aannemen en op dezelfde manier te werk gaan door richtsnoeren voor te stellen die in dienst staan van het beleid op het gebied van de werkgelegenheid en sociale insluiting!
Ik ben bovendien ingenomen met het idee van streefcijfers en ijkpunten, met name voor de jaarlijkse gemiddelde groei op EU-vlak (3%) en het werkgelegenheidsniveau (70%).
Het lijkt mij daarnaast absoluut noodzakelijk om een doorzichtig systeem voor de toetsing van de prestaties op te zetten.
De door de lidstaten bij de verwezenlijking van deze doelstellingen geboekte vooruitgang moet worden geëvalueerd met behulp van een open systeem van collegiale toetsing en coördinatie.
In het document van het voorzitterschap wordt bovendien de nadruk gelegd op de noodzakelijke bevordering van de sociale convergentie, op de modernisering van onze socialezekerheidsstelsels.
De noodzakelijke voorwaarde ervoor is uiteraard een gegarandeerd hoog werkgelegenheidspercentage.
Dit betekent dat er - met name in de dienstensector - banen moeten worden gecreëerd, kwaliteitsbanen wel te verstaan.
Dit houdt ook in dat de werkgelegenheid in Europa moet worden gehandhaafd, terwijl we de laatste tijd juist vaak getuige waren van massale en systematische ontslagen.
Dit vereist, tot slot, een aanpassing van de arbeidskrachten aan de nieuwe informatietechnologie.
Ik kan mij dus grotendeels vinden in dit programma.
Ik hoop dat de doelstellingen ervan zich tijdens de top van Lissabon zullen vertalen in concrete en ambitieuze maatregelen die aan de gerechtvaardigde verwachtingen van de Europese burgers kunnen beantwoorden!
Weer eens zijn wij geconfronteerd met een topconferentie, dit keer op initiatief van het Portugees voorzitterschap. Men zegt weliswaar voorstellen te willen doen en maatregelen te willen treffen voor de verbetering van de werkgelegenheid en de bestrijding van de werkloosheid, maar in feite wil men enkel de neoliberale, monetaristische beleidsvormen nog meer wind in de zeilen geven.
Juist deze beleidsvormen zijn echter verantwoordelijk voor de wantoestand.
Zij hebben niets te maken met een echt sociaal beleid, met een echt werkgelegenheidsbeleid.
Zij zijn de oorzaak van de dramatische werkloosheidsstijging en de onzekere arbeidsrelaties, van discriminatie, sociale uitsluiting en groeiende armoede. Men provoceert en bespot de werknemers als men zegt de werkloosheid te kunnen bestrijden met de versterking van het mededingingsvermogen van het bedrijfsleven, met de vermindering van de arbeidskosten, met de volledige liberalisatie en flexibilisering van de arbeidsmarkt en met de verspreiding van atypische arbeidsvormen.
Dat is je reinste schijnheiligheid.
Als men een echt werkgelegenheidsbeleid wil voeren, moet men in eerste instantie korte metten maken met het steeds stringenter wordende Stabiliteitspact. Dan mag men geen prioriteit verlenen aan de nominale convergentiecriteria.
Dan mag men het sociaal beleid niet onderwerpen aan financiële overwegingen en vereisten.
Als de werkgelegenheid in de Europese Unie echt in het middelpunt van de belangstelling stond, zou men bij voorbaat ervoor zorgen dat speculatieve kapitaaltransacties werden belast, belastingparadijzen werden afgeschaft, fraude en belastingontduiking werden bestreden, de hulpbronnen en het inkomen werden herverdeeld ten gunste van de arbeid, toezicht werd uitgeoefend op bedrijfssteun en de maatregelen ter bevordering van - tot massaontslagen leidende - herstructurering, fusering en bedrijfsverplaatsing onmiddellijk werden stopgezet. Ook zou men dan zorgen voor een op solidariteit gebaseerde en niet aan commerciële en economische belangen onderworpen sociale bescherming.
De werknemers krijgen nu een vergulde pil en worden gewoon om de tuin geleid.
Op die manier probeert men het verzet te breken van de samenleving tegen het werknemers- en volksonvriendelijk sociaal en economisch beleid.
Als men werkelijk de levensstandaard van de werknemers wilde verbeteren, als men werkelijk hun koopkracht wilde versterken en stabiele arbeidsplaatsen wilde verzekeren, zou men overheidsinvesteringen stimuleren, gelijke kansen bevorderen en elke vorm van discriminatie bij de toegang tot de arbeidsmarkt en in de arbeidsrelaties bestrijden. Dan zou men paal en perk stellen aan het privatiseringsbeleid, de lage inkomens en het gebrek aan sociale bescherming.
Dan zou men een einde maken aan de arbeidsflexibiliteit, en geen precaire banen, uitsluiting van vrouwen, jongeren en gehandicapten van de arbeidsmarkt dulden.
Met het beoogde economische en sociale beleid verzekert men de werknemers in feite niet een minimale welstand, maar een minimale armoede. De echte welstand is alleen bestemd voor het kapitaal.
Voor het bandeloze kapitaal gaan alle deuren open en ligt een prachtige, roemrijke toekomst in het verschiet.
Omwille van de productiviteit en het mededingingsvermogen wordt de arbeidsmarkt nog sterker gedereguleerd en neemt men fundamentele verworvenheden en sociale rechten steeds sterker onder vuur. De opvatting dat de moderne (a)sociale staat zijn burgers slechts een minimum moet verzekeren, een soort aalmoes, vindt steeds meer gehoor.
Meer dan 60 miljoen mensen zijn het slachtoffer van langdurige werkloosheid en sociale uitsluiting. U kunt er echter van op aan dat, in weerwil van uw pogingen om te overtuigen, geen enkele Europese werknemer het "aanpassingsvermogen", de "solidariteit", en de "gehoorzaamheid" aan de dag zal leggen waar u om vraagt.
De Europese werknemers zullen uw spelletje niet mee spelen.
Zij zullen zich niet onderwerpen.
Zij zullen u onverbiddelijk en compromisloos de weg versperren. Zij zullen strijden voor volledige en stabiele werkgelegenheid, voor een stelsel van sociale zekerheid met verzekering, gezondheid, pensioen en werkloosheiduitkeringen, voor echte gelijke kansen, voor kwalitatief hoogstaand onderwijs en beroepsopleiding.
Zij zullen strijden voor een sociaal, democratisch en solidair Europa, voor een Europa van de werknemers en de volkeren. Daar zult u ook ons vinden, aan de zijde van de werknemers.
(De vergadering wordt om 13.35 uur onderbroken en om 15.00 uur hervat)
Mensenrechten, racisme, vreemdelingenhaat en antisemitisme (voortzetting)
Geachte collega's, aan de orde is de voortzetting van het gecombineerd debat over vier verslagen die betrekking hebben op mensenrechten, racisme, vreemdelingenhaat en antisemitisme.
Mevrouw de Voorzitter, mijnheer Belder, ik dank u van ganser harte voor uw verslag.
Racisme, vreemdelingenhaat en antisemitisme zijn ook in de Europese Unie grote problemen, waarvan de bestrijding een van de gemeenschappelijke doelstellingen van bijna alle fracties in het Parlement is.
Het Parlement is vaak bereid enige diplomatieke terughoudendheid aan de dag te leggen, maar niet op dit gebied.
Dat is goed.
Zoals de heer Belder weet, willen de commissie en ik dat de problemen in de kandidaat-landen uitdrukkelijk worden genoemd.
Mevrouw Ludford probeert daar met enkele amendementen voor te zorgen. Ik zal haar daarin steunen.
De sociale oorzaken van racisme in de kandidaat-landen en de zeer belangrijke gevolgen van een consequent antiracistisch beleid op sociaal gebied en voor het werkgelegenheidsbeleid worden te zeer in het algemeen behandeld.
Een van de belangrijkste resultaten van het debat is dat de heer Belder het uitdrukkelijk over antisemitisme heeft gehad. Mijnheer Belder, ook daarvoor mijn dank.
Als wij de verschillende standpunten van de Commissie, het Parlement, de Raad en het Weense Waarnemingscentrum voor racisme en vreemdelingenhaat bekijken, valt het op dat antisemitisme als bijzondere en bijzonder gevaarlijke vorm van racisme in vele titels wordt vermeld, maar dan ook alleen daar.
Er zijn bijna geen analyses of speciale bestrijdingsprogramma's.
Mijnheer de commissaris, in de programma's van de Commissie in de kandidaat-landen vinden wij daarover zelfs helemaal niets.
Ik vind dat een onaanvaardbare lacune en wend mij daarvoor tot u.
Antisemitisme is zonder twijfel wijdverbreid en vaak latent, waardoor het moeilijk te bestrijden is.
Vanochtend hebben wij het in het Parlement in een van zijn verschrikkelijkste vormen gezien. Beweerd werd dat de joden zelf schuld hebben aan het antisemitisme.
De Commissie en wijzelf moeten ons concreet met de bestrijding ervan bezighouden.
Mevrouw de Voorzitter, de presentatie door de Raad van het eerste jaarverslag van de Europese Unie inzake mensenrechten vormde een welkome bijdrage aan het lopende debat.
Ik verwelkom in het bijzonder de in dit verslag verschafte informatie over de mensenrechtendialoog tussen de Europese Unie en China.
Hoewel deze dialoog van invloed kan zijn en ook is op de gang van zaken rondom de mensenrechten in China, zal hij slechts vrucht dragen indien de Europese Unie met één stem spreekt en eensgezind handelt.
In het verleden hebben de lidstaten zich maar al te vaak door China laten chanteren.
Bij vorige vergaderingen van de VN-Commissie voor de mensenrechten in Genève, toen enkele lidstaten de bedroevende prestaties van China op het vlak van de mensenrechten aansneden, hebben zij één voor één het veld moeten ruimen omdat China met handelssancties dreigde.
Deze capitulatie tegenover China was zowel immoreel als laf.
Het was immoreel om grotere prioriteit toe te kennen aan handelsbelangen dan aan mensenrechten. Dit staat ook in scherp contrast tot onze benadering bij het sluiten van bilaterale handelsakkoorden met ontwikkelingslanden.
Het getuigde ook van lafheid.
De geschiedenis heeft aangetoond dat het weerstand bieden aan tiranniek gedrag de enige juiste houding is.
Pogingen om compromissen te sluiten worden door tirannen altijd gezien als een zwaktebod, en China is zo'n tiran.
Dit kunnen wij afleiden uit zijn reactie op de gegronde internationale bezorgdheid over zijn houding ten aanzien van de mensenrechten.
Voor de zienswijze van andere landen heeft het niets anders dan minachting.
Dit konden wij opnieuw meemaken op de vorige week gehouden conferentie van het Nationale Volkscongres, in Peking.
De ophitsende toon die China aanslaat ten opzichte van Taiwan is onaanvaardbaar en betekent een directe inmenging in de Taiwanese presidentsverkiezingen.
De arrogantie van China over zijn aanpak van aanhangers van de Falun Gong-beweging en van dissidenten, kan evenmin worden getolereerd.
In Genève en elders zou de Europese Unie steeds de gelegenheid moeten aangrijpen om eenstemmig haar ongenoegen naar voren te brengen.
Hoewel ik een groot voorstander ben van de toetreding van China tot de Wereldhandelsorganisatie, zouden wij China een koekje van eigen deeg moeten geven.
De onderhandelingen zouden wij moeten benutten om China onder druk te zetten, niet alleen te luisteren naar de door de EU geuite bezorgdheid over de voortdurende schending van de mensenrechten door dit land, maar ook daadwerkelijk actie te ondernemen om de mensenrechtensituatie te verbeteren.
Mevrouw de Voorzitter, geachte collega's, om de mensenrechten in de Unie beter te kunnen beschermen, moeten we ons in de eerste plaats bekommeren om de zwaksten, om de armsten dus.
De mensenrechten worden in de eerste plaats geschonden wanneer niet iedereen in staat wordt gesteld een menswaardig bestaan te hebben.
We moeten ons laten leiden door het respect voor de mens.
Dit moet voorkomen dat individuele personen en gezinnen gebukt gaan onder armoede, dat kinderen bij hun ouders worden weggerukt als gevolg van deze armoede en dat degenen die zelfs geen recht hebben op werk, het basisrecht van vereniging wordt ontzegd.
Het gaat erom voor iedere burger redelijke levensomstandigheden te creëren.
Iedereen moet behoed worden voor armoede en uitsluiting.
Iedereen heeft recht op onderwijs, cultuur en gezondheidszorg.
Iedereen heeft recht op fatsoenlijke huisvesting en een inkomen waarmee hij of zij zich staande kan houden.
We moeten benadrukken dat armoede voor ons onaanvaardbaar is.
We moeten onderstrepen dat iedereen zijn lichamelijke en geestelijke integriteit moet kunnen bewaren en dat deze integriteit onlosmakelijk is verbonden met het recht op een menswaardig bestaan.
Kan het concept van broederschap het sleutelbegrip van de 21ste eeuw worden?
Een mens moet kunnen dromen en het is broederschap die op dit moment voedsel geeft aan onze verwachtingen ten behoeve van de armsten.
Broederschap geeft inhoud aan het begrip 'solidariteit', zij wijst uitsluiting en eenzaamheid af en draagt ertoe bij dat verschillen worden gerespecteerd.
Dankzij deze broederschap zullen de armsten hun rechten kunnen doen gelden.
Onze eeuw zal er één zijn van vooruitgang, van verwezenlijking van zelfs de meest waanzinnige utopieën.
Broederschap is zo'n utopie en samen, geachte collega's, zullen wij haar verwezenlijken.
Mevrouw de Voorzitter, dames en heren, wij besteden nu alweer een deel van de tijd van deze plenaire vergadering aan een van de nobelste onderwerpen van onze parlementaire arbeid, de verdediging van de mensenrechten, ongeacht hun uitdrukkingsvorm of het deel van de wereld waar zij in het geding zijn.
Ik zou het voorzitterschap lof willen toezwaaien voor de gelukkige beslissing om deze vier verslagen samen te bespreken.
Ons ontbreekt namelijk de tijd om aan elk van die verslagen de nodige aandacht te schenken, maar het feit ligt daar dat wij met het bespreken van de mensenrechten buitenshuis - in de rest van de wereld - niet een serieuze analyse uitsluiten van hetgeen intern, binnen de ruimte van de Europese Unie nog moet gebeuren.
Al is het gelukkig zo dat wij in de EU-ruimte niet die grove schendingen van de mensenrechten tegenkomen die ons in andere staten zo onterecht verontrusten, het staat ook vast dat onze eigen lidstaten de naleving dienen te verbeteren van deze rechten, van de economische en sociale rechten, de burgerrechten en de politieke rechten, met een grote nadruk op de eerbied voor het privéleven en de bescherming van persoonlijke gegevens, de rechten van kinderen, van vrouwen, van de vluchtelingen-immigranten Met betrekking tot geweld door politie en in gevangenissen, of de bestrijding van racisme en vreemdelingenhaat, blijft er nog veel te doen.
Wat de derde landen betreft, is het echt dringend noodzakelijk dat de Europese Unie gaat beschikken over een gemeenschappelijke strategie die door de Raad met medewerking van dit Parlement moet worden opgesteld en die op samenhangende wijze alle beleidsvormen van de Europese Unie moet omvatten, met name het beleid inzake ontwikkelingssamenwerking.
Het heeft geen zin dat wij uit hoofde van Realpolitik, jegens de een veeleisender zijn dan jegens de ander, dat wij voor bepaalde staten toegeeflijker zijn dan voor andere, en dat wij een beleid voeren van samenwerking met staten die de fundamentele rechten van de menselijke persoon niet respecteren, waar de rechtsstaat niet functioneert en ernstige onregelmatigheden ongestraft blijven.
Als wij doorgaan met het economisch en politiek steunen van landen waar dat gebeurt, dan zijn wij medeplichtigen van regimes die de mensenrechten niet naleven en ten aanzien waarvan wij ons terecht kunnen afvragen of de communautaire hulp terechtkomt bij die bevolkingsgroepen wier ontwikkeling wij willen bevorderen, of dat wij enkel steun verlenen aan de eigenwaan, overdaad en geheime bankrekeningen van een handjevol leiders.
Mevrouw de Voorzitter, dames en heren, wie een beetje objectief wil zijn, kan vaststellen dat er in het brede centrum van het Parlement geen spoor van racisme te vinden is.
Als hier discussie is over een verslag over racisme, is dat geen gevolg van racisme in het Parlement, maar ligt dat aan het verslag zelf.
In dit verslag wordt bijvoorbeeld niet alleen veel lovenswaardigs over racismebestrijding gezegd. Over sommige onderwerpen kan zus of zo worden beslist, maar ze hebben niets met racisme te maken.
Ik heb het dan over het kiesrecht van burgers van derde landen in bepaalde landen of het ambtenarenrecht, de toegang tot de openbare dienst. Ze maken het verslag tot een bedenkelijke knoeiboel.
Dat wil ik duidelijk zeggen.
De strijd tegen racisme, een verplichting voor ons allemaal, wordt hier als politieke pasmunt versjacherd en misbruikt. Wij kunnen het verslag in zijn huidige vorm daarom niet goedkeuren.
Door racisme op die manier tot onderwerp van een politiek dispuut te maken, bagatelliseert men het. Ik vind dat dit niet kan.
Dat is onze kritiek op de aanpak in dit verslag.
Wij zijn allemaal tegen racisme. Wij helpen het allemaal bestrijden.
Er zou in het Parlement dus een brede meerderheid moeten zijn.
Het gaat echter niet aan dat een zijde van het Parlement het begrip inpalmt en voor politieke strijd gebruikt. Een onderwerp als dit moet zo worden behandeld dat wij het eens kunnen worden.
Dat is hier niet het geval.
Mevrouw de Voorzitter, ik wil de vier rapporteurs feliciteren met hun werk en in het bijzonder barones Ludford, die een vervolg heeft gegeven aan het werk dat ikzelf, samen met anderen, bijna 15 jaar geleden heb mogen opstarten, met de oprichting van de eerste Commissie van onderzoek op het gebied van racisme en fascisme in Europa. De rapporteur van deze commissie was trouwens een vooraanstaand lid van de christen­democratische fractie en van Nea Dimokratia, Dimitrios Evregenis.
Van diens werk is door de heer Le Pen gezegd dat hij alle mogelijke middelen zal inzetten om te verhinderen dat het in praktijk zal worden gebracht.
Ten aanzien van de voor ons liggende verslagen zou ik twee opmerkingen willen maken. De eerste betreft het verslag van de heer Belder, waarin een amendement is verwerkt dat ik heb ingediend met betrekking tot de behandeling van Russischsprekende minderheden in Estland en Letland.
Ik vind dat het daar op zijn plaats is.
In Oostenrijk was het 15 jaar geleden de Sloveenssprekende minderheid aldaar die door de heer Haider op de huid werd gezeten.
Maar weinigen onder ons waren destijds bereid op te staan en hiertegen hun stem te verheffen.
Aan de Estlanders en de Letlanders moeten wij duidelijk maken dat, als zij zo doorgaan, hun kans op toetreding tot de Unie evenredig zal verminderen.
Op de tweede plaats bevat het verslag-Ludford een aantal door de christen-democraten ingediende amendementen op paragrafen die al deel uitmaakten van het verslag-Evregenis van 15 jaar geleden - en toentertijd door de christen­democraten werden gesteund - en betrekking hadden op een wijziging van het personeelsstatuut die het etnische minderheden mogelijk moest maken in dienst te treden van de Europese Gemeenschap.
Met betrekking tot stemrecht of de selectie van kandidaten van etnische minderheden is het mij niet duidelijk, of de betrokken leden zich hun vroeger stemgedrag niet herinneren dan wel, een zeer verontrustende ontwikkeling, hun politieke standpunt gewijzigd hebben.
Mevrouw de Voorzitter, net als mijn fractie steun ik met veel genoegen het voortreffelijke verslag van de heer Haarder over de mensenrechten. Wij hebben daarvoor vele goede redenen.
Mijn fractie en ik hebben echter grote bedenkingen bij het verslag van mevrouw Ludford. Onder de noemer bestrijding van racisme en vreemdelingenhaat wordt daarin immers over vele politieke maatregelen gesproken die niets met een analyse te maken hebben en niet in dit verslag thuishoren.
Natuurlijk zijn er ook veel maatregelen die wij wel zullen steunen. Ik zal u zeggen welke paragrafen wij niet aanvaarden en waarom wij dat niet doen.
Het zijn de paragrafen die buiten de periode vallen waarop het verslag betrekking heeft, namelijk de jaren 1997 en 1998.
Als mevrouw Ludford meent dat het verslag over 2000 gaat, moet zij wel helderziend zijn. Dat jaar ligt immers nog voor ons.
In de tweede plaats verwerpen wij alle paragrafen waarin aan het solidariteitsprincipe wordt getornd.
De heer Nassauer heeft er reeds op gewezen dat in het verslag ingrepen in het ambtenarenrecht worden gevraagd.
Mevrouw Ludford, hebt u al eens geprobeerd bijvoorbeeld in Marokko ambtenaar te worden?
De aanstelling van ambtenaren en politieagenten in een lidstaat is de zaak van die lidstaat zelf.
In de derde plaats zijn er punten die niet in dit verslag thuishoren. Ik heb het dan over bijvoorbeeld het kiesrecht van burgers van derde landen bij Europese of gemeenteraadsverkiezingen.
Aan een laatste punt hecht ik zeer veel belang.
Als Oostenrijker kan ik geen verslag goedkeuren dat mijn land op een zeer onrechtvaardige wijze bekritiseert en de door partijpolitiek gemotiveerde acties en de onverantwoorde boycot tegen mijn land door de 14 lidstaten goedkeurt en ondersteunt.
Die maatregelen treffen uiteindelijk de jeugd, economie, sport en bevolking van mijn land. Dit hoort in dit verslag niet thuis.
De titel van het verslag dekt de inhoud niet.
Mevrouw de Voorzitter, ik dank de heer Haarder voor het fundamentele en puike werk dat hij heeft geleverd.
Over één punt ben ik het met hem echter niet eens.
Toen ik de Deense versie van het verslag las, dacht ik even dat de heer Haarder eindelijk, na jaren, wijs was geworden. Ik had ook vernomen dat het Deense Hof van cassatie in een uitspraak heeft vastgesteld dat de zogenaamde exclusieve overeenkomsten niet strijdig zijn met de mensenrechten.
Ik dacht en hoopte dat ik het met de heer Haarder eens kon zijn over het recht van het individu lid te zijn van een vakvereniging.
Als men het verslag in de andere talen leest, stelt men vast dat de heer Haarder helemaal niet wijzer is geworden of het in elk geval goed kan verbergen.
Met enkele vage formuleringen lijkt hij zijn kruistocht tegen het Deense model voort te zetten. In Denemarken kunnen werknemers en werkgevers immers overeenkomen dat alleen leden van een bepaalde vakvereniging in een bepaalde onderneming in dienst kunnen worden genomen.
Iedereen heeft recht op arbeid, iedereen behoudt het recht om lid te worden van een vakvereniging, maar personen die zelf geen lid zijn van de vakvereniging die bepaalde cao's afgesloten heeft, kunnen van de betreffende cao's niet profiteren.
De heer Haarder gaat met zijn aanval veel verder, want hij probeert onrechtstreeks steun te verlenen aan de vakverenigingen die de collectieve vooruitgang ter bevordering van de welvaart en de mensenrechten, waarover wij de hele dag lang gedebatteerd hebben, niet erkennen.
Mevrouw de Voorzitter, ik zie dat u de heer Hernández Mollar niet heeft opgeroepen, maar hij heeft mij zijn bijdrage gegeven zodat ik die namens hem kan uitspreken.
Ik wil u daarom vragen mij de twee minuten van de heer Hernández Mollar te gunnen, mevrouw de Voorzitter, zodat ik zijn bijdrage voor kan lezen, en aansluitend vier minuten voor mijn eigen bijdrage, als u daar geen bezwaar tegen heeft.
Goed, dan zal ik nu de bijdrage van de heer Hernández Mollar voorlezen.
Waarde collega's, mevrouw de Voorzitter, het debat over vreemdelingenhaat en racisme is politiek en sociaal altijd zwaar beladen.
Het verslag-Ludford bevat heel aanvaardbare punten, die iedere democraat kan en moet onderschrijven. Daarnaast staan er echter ook zaken in die hetgeen politiek of zelfs juridisch gebruikelijk is, te buiten gaan.
De Europese bevolking is een abstract begrip zonder juridische betekenis.
De lidstaten regelen de politieke rechten van hun burgers op grond van hun eigen democratische wetten, net zoals dat het geval is in veel van de landen van herkomst van burgers die naar een Europees land emigreren.
Vragen om deelname aan lokale, nationale of Europese verkiezingen of zelfs om toegang tot ambtelijke functies voor mensen die geen staatsburger zijn van een van de lidstaten, zonder daarbij zelfs maar het wederkerigheidsbeginsel te hanteren, is politiek niet realistisch en juridisch ongebruikelijk.
Een voorstel van die strekking kan onmogelijk worden uitgevoerd, en ik verzoek mevrouw Ludford dan ook om het in te trekken zodat ik voor haar verslag kan stemmen.
Vreemdelingenhaat en racisme moeten worden bestreden door middel van het onderwijs, door integratie op het werk en in de maatschappij, door aandacht voor huisvesting en gezondheidszorg of door sociale dienstverlening. Laten we echter geen gemakzuchtige demagogie bedrijven ten aanzien van een kwestie die bovenal zorgvuldigheid en ernst vereist.
Tot zover de bijdrage van de heer Hernández Mollar.
Dan vervolg ik nu met de mijne, mevrouw de Voorzitter.
Het bestaan van een verzameling burgerlijke, economische, sociale en politieke grondrechten die volledig worden gewaarborgd door het constitutioneel bestel en door de overheid, is een van de essentiële bestanddelen van de moderne westerse beschaving.
De verschillende handvesten en verklaringen van rechten zijn mijlpalen die eerst de Europese en Amerikaanse politiek, en later de wereldpolitiek hebben gemarkeerd. Zij brengen het gemeenschappelijk leven van de mensheid op een hoger plan, dat berust op de christelijke waarden en het gedachtegoed van de Verlichting die tot het huidige democratische ideaal hebben geleid.
De eerbiediging van de mensenrechten is altijd een van de voornaamste inspiratiebronnen van de Europese Unie geweest, en is onwrikbaar verankerd in haar oprichtingsverdragen. Zonder dit onmisbare bestanddeel van onze morele opvattingen over de inrichting van de maatschappij zou het bestaan van de Unie zinloos zijn.
De Unie is immers meer dan alleen een uitgestrekt vrijhandelsgebied. De burgers van de 15 lidstaten willen bovenal de rest van de planeet tot voorbeeld strekken waar het de nauwgezette eerbiediging van deze rechten betreft.
Deze vaste en onmiskenbare wil moet echter in overeenstemming met het recht, en vooral met gezond verstand in de praktijk worden gebracht.
De staatsburgers van landen buiten de Unie die legaal op ons grondgebied verblijven, moeten op voet van gelijkheid met de burgers van de lidstaten worden behandeld waar het de toegang tot het onderwijs, de gezondheidszorg en sociale bescherming betreft.
Daarbij moeten hun godsdienstige overtuiging en hun specifieke culturele kenmerken volledig worden gerespecteerd.
De minste of geringste uiting van racisme, onverdraagzaamheid of vreemdelingenhaat moet in iedere lidstaat in de kiem worden gesmoord.
De administratieve status van ingezetene is echter iets anders dan de politieke status van staatsburger.
De burgers van de Unie zijn dit, politiek gezien, omdat zij het staatsburgerschap van een van de lidstaten bezitten. Dat geeft hun volledige politieke rechten; met name om hun stem uit te brengen bij verkiezingen, te worden gekozen in een vertegenwoordigende functie of mee te dingen naar een permanente betrekking als ambtenaar.
De kunstmatige constructie van een Europees burgerschap dat losstaat van het voorafgaande onmisbare vereiste dat men staatsburger is van een van de lidstaten, van een Europees burgerschap dat boven de grondwetten zweeft van de staten die de Unie vormen, zonder rechtsgrondslag en zonder solide politieke basis, een burgerschap dat overhaast wordt toegekend aan burgers van derde landen, ook al zijn het dan ingezetenen, is een bron van verwarring en draagt het risico in zich dat de rechten van de staatsburgers van de 15 lidstaten worden geschonden.
De Europese Unie dient een gebied te zijn waarin mensen ruimhartig worden ontvangen, een gebied dat openstaat voor iedereen die hier door zijn inspanningen en zijn werk komt bijdragen aan de algemene welvaart, en voor een ieder die asiel zoekt of bescherming tegen onderdrukking of vervolging.
Het volwaardige staatsburgerschap moet echter in overeenstemming met de wettelijke regels van iedere lidstaat worden verworven.
In de beroemde lezing "Wat is een natie" die Ernest Renan aan de Sorbonne gaf, waarschuwt hij ons: "Laten wij niet afstappen van het grondbeginsel dat de mens allereerst een redelijk en moreel wezen is, voordat hij bij deze of gene taal kan worden ingedeeld, voordat hij bij dit of dat ras hoort, voordat hij tot deze of gene cultuur behoort".
Veel van de tragedies die Europa in de 20ste eeuw heeft meegemaakt, zijn veroorzaakt doordat deze wijze raad werd vergeten.
Laten wij daarom ons geheugen opfrissen met de woorden van Renan, maar zonder onredelijke en moreel twijfelachtige excessen.
Mevrouw de Voorzitter, ik spreek graag mijn waardering uit voor het verslag van collega Belder. Daar wil ik het vandaag graag over hebben.
Het verslag stelt vele relevante punten aan de orde.
En het zijn er inderdaad veel want de kwestie van racisme en discriminatie in de kandidaat-lidstaten vraagt veel aandacht.
Ik hoop dat de kandidaat-lidstaten in de EU werk maken van de aanbevelingen die in het verslag zijn opgenomen. Ik hoop dat onze toekomstige partners, de uitbreidingslanden, zich ook snel zullen aansluiten bij het communautaire actieprogramma tegen discriminatie dat binnenkort in dit Parlement behandeld zal worden.
Ik wil mijn bijdrage echter toespitsen op de situatie van de Roma of ook wel zigeuners genoemd.
Veel Roma in de kandidaat-lidstaten leven in zeer erbarmelijke omstandigheden.
Zij zijn veelvuldig het slachtoffer van allerlei vormen van discriminatie.
Onder het communistisch bewind werden zij onderworpen aan een assimilatiepolitiek, daarna, na 1989, werden zij min of meer aan hun lot overgelaten.
Lange tijd was er dan ook weinig aandacht voor hun lot, maar gelukkig trok de Raad van Europa als eerste aan de bel.
Nu heeft, in het licht van de uitbreiding, ook de Commissie hun probleem terecht tot prioriteit verklaard.
In de betrokken kandidaat-lidstaten zijn veel regeringen ook actief geworden op dit punt. De plotselinge toestroom van groepen zigeuners in enkele lidstaten is ook velen bij ons opgevallen.
Het Parlement wil graag meer inzicht in en overzicht van alle acties en voornemens van de Europese Unie en van de Commissie en vraagt de Commissie daarom om een samenhangend programma, vanuit een versterkte coördinatie, met doelstellingen en met tijdschema's.
Wij willen dat de Europese Unie zich meer direct engageert om de problemen van de Roma aan te pakken.
Niet alleen de Europese Commissie maar ook dit Parlement zou daaraan veel meer aandacht moeten besteden.
In de eerste plaats vanuit een bredere benadering.
Het gaat er niet alleen om discriminatie tegen te gaan en de mentaliteit van de mensen te veranderen.
Ook de oorzaken van discriminatie moeten worden aangepakt.
Regionale ontwikkelingen en een goede sociale politiek zijn daarvoor onontbeerlijk.
Roma wonen vaak in gebieden waarin iedereen het moeilijk heeft.
Wij willen een benadering vanuit een lokaal perspectief.
De sleutelrol voor de oplossing van de problemen van de Roma ligt bij lokale gemeenschappen en lokale bestuurders.
Op dat niveau moeten de verbeteringsprogramma's tot stand komen, op het terrein van onderwijs, huisvesting en werk, en zo worden georganiseerd dat de gehele bevolking ervan profiteert.
Lokale samenwerking is daarmee ook een goed wapen tegen vooroordelen en discriminatie.
Alleen op lokaal niveau kan de negatieve keten van achterstelling en discriminatie doorbroken worden.
Ook van belang is de inbreng van de Roma zelf.
Dat is wat mij betreft ook een sleutelwoord.
Roma moeten meer voor zichzelf kunnen opkomen.
Zij moeten direct betrokken worden bij en medeverantwoordelijk gemaakt worden voor de verbetering van hun omstandigheden.
Een officiële erkenning van de Roma als minderheid kan naar mijn mening aan een grotere politieke zelfstandigheid bijdragen.
Ook is er behoefte aan meer speciale acties gericht op mentaliteitsverandering.
De neiging tot discrimineren zit vaak diep, ook in het overheidsapparaat.
Daaraan moet speciale aandacht besteed worden.
Ik pleit ook voor een sterke samenwerking tussen de Europese Unie en de Raad van Europa.
Wij moeten de daar ontwikkelde expertise beter gebruiken.
Tenslotte zou ik willen benadrukken dat vooral ook grote behoefte is aan snelle en zichtbare resultaten.
Met veel goede wil worden er veel acties op touw gezet, ook de Europese Unie is zeer actief.
Dat valt op zich te prijzen.
Maar tegelijk zou ik de Commissie willen vragen te streven naar snelle en zichtbare resultaten met als mikpunt de eerste uitbreiding van de Europese Unie, zodat wij aan onze eigen burgers kunnen laten zien dat wij er iets aan gedaan hebben.
Sommige investeringen vergen veel tijd en het duurt lang voordat zij effect hebben, maar andere zaken zoals huisvesting en aanpak van werkgelegenheidsproblemen kunnen sneller zichtbare resultaten opleveren.
De problemen van de Roma moeten nu worden aangepakt in de kandidaat-lidstaten zelf, want daar wonen die mensen.
En wel zo snel mogelijk, ook om te voorkomen dat het over een jaar of zes ons probleem wordt.
Mijnheer de Voorzitter, mensenrechten, fundamentele vrijheden en de rechtsstaat zijn uitgangspunt en oogmerk van elke vorm van politiek.
We beschouwen ze als vanzelfsprekend, maar het lijkt erop dat dat voor het zo beschaafde Europa niet terecht is.
De heer Haarder heeft de situatie in de 15 lidstaten uiteengezet. Het blijkt dat er nog veel te doen valt.
Ik zal u enkele voorbeelden geven. Het is ontoelaatbaar, om niet te zeggen onthutsend, dat enkele landen nog steeds door Amnesty International worden veroordeeld omdat zij de meest elementaire mensenrechten niet eerbiedigen.
Het is absurd dat enkele staten, waaronder helaas ook mijn land van herkomst, door het Europees Hof voor de Rechten van de Mens worden veroordeeld vanwege de duur van de gerechtelijke procedures.
Ook het instituut van de ballingschap, dat in sommige landen nog bestaat, is onverenigbaar met alle beginselen van de mensenrechten.
Als de Europese Unie wil uitbreiden en een compact referentiesysteem voor de internationale gemeenschap wil worden, moeten niet alleen de Europese instellingen krachtig en samenhangend optreden, maar moet ook ieder van ons verder kijken dan het belang van zijn eigen land en zich richten op het belang van de Unie, door een politiek en vooral menselijk verantwoorde stem uit te brengen over deze vraagstukken.
Wij weten allen heel goed dat dit verslag niet bindend is voor onze regeringen. Zolang het Handvest van de grondrechten niet gereed is en dit nog niet in de Verdragen is opgenomen, zal ons oordeel nooit meer zijn dan een uitnodiging aan de lidstaten.
Politiek verantwoordelijkheidsgevoel zou dit obstakel uit de weg moeten ruimen.
Nu de Unie probeert een autonoom militair corps op te richten om op te kunnen treden in landen waar de rechtsstaat ter discussie wordt gesteld, nu de criteria van Kopenhagen opgenomen zijn in het acquis communautaire dat de kandidaat-landen moeten overnemen, is het onaanvaardbaar dat de situatie van de mensenrechten in de 15 lidstaten nog steeds zo oneven is.
Wij moeten een stap verder gaan en onze regeringen ertoe aanzetten waarlijk Europees te denken.
Het is al door velen voor mij gezegd: de Europese Unie is niet, kan niet en mag niet alleen maar een economische unie zijn.
De Europese Unie gaat dieper, zij heeft een gemeenschappelijk erfgoed en een droom waarvoor zij zich moet inzetten, via de bescherming van de burgerrechten.
Mevrouw de Voorzitter, wij zouden dit een plechtige mensenrechtenvergadering kunnen noemen.
Als men kwaadaardig is, zou men kunnen zeggen dat Europa zijn wonden likt.
Mijns inziens blaast Europa daarentegen zijn hoop en toekomstperspectieven nieuw leven in.
De mensenrechten zijn een zeer belangrijk hoofdstuk in de Europese ontwikkeling.
Zij zijn daar zelfs de grondslag van. Daar mag niet in het minst afbreuk aan worden gedaan.
Wij leggen de kandidaat-landen - en andere landen, waar dan ook - allerlei criteria op.
Ik denk bijvoorbeeld aan de doodstraf.
Er is echter een bondgenoot, Amerika - ik zeg dit omdat hiermee in de wereld spot wordt gedreven - waar de doodstraf niet alleen bestaat, maar ook wordt uitgevoerd.
Als wij een Europa willen opbouwen dat gegrondvest is op de humanistische beginselen, mogen wij ons nooit laten leiden door politiek opportunisme. Veeleer moeten wij de toekomst weloverwogen tegemoet zien.
De vier verslagen die hier in stemming worden gebracht zijn alle van goede kwaliteit.
Wel zijn her en der verbeteringen noodzakelijk en mijns inziens zal heel het Parlement, zonder enige bijgedachten of opportunisme, hieraan meewerken.
Ik wil hier met name de aandacht vestigen op het uitstekende verslag van de heer Belder over de kandidaat-landen, en ik hoop dat het verslag dat uiteindelijk uit de bus komt, nog beter zal zijn.
Omdat ik het nu toch over kwaliteit heb, en mijn instemming wil betuigen met hetgeen hier staat, wil ik twee paragrafen over twee kandidaat-landen voorlezen:
Cyprus: deze kandidaat vervult de Kopenhaagse criteria.
En passant is er bitter weinig vooruitgang geboekt om de politieke tweedeling van het eiland te overwinnen.
Turkije: inzake Turkije meldt het Commissierapport geen vooruitgang in de elementaire Koerdische kwestie.
Het land voldoet, kortom, nog altijd niet aan de criteria van Kopenhagen.
Wij zijn voor toetreding van Turkije tot de Europese Unie, maar mogen geen afbreuk doen aan onze beginselen, voor niets en niemand.
Mevrouw de Voorzitter, mijnheer de voorzitter van de Raad, geachte commissarissen, het verslag van de heer Belder is uitstekend, gewichtig en belangrijk. Ik onderschrijf het volkomen.
Het is gebaseerd op de Europese fundamentele waarden, die tegen racisme, vreemdelingenhaat en antisemitisme gericht zijn.
Alleen wie binnen de Europese Unie die waarden erkent, mag kritiek uiten als ze elders worden geschonden.
Dit debat in verband met de Oostenrijkse regering is, als het goed wordt gevoerd, dan ook erg belangrijk. Wij vechten hier immers voor die Europese fundamentele waarden en willen ze in binnen- en buitenland verdedigen.
Wij moeten voor verschillende groepen in kandidaat-landen bijzondere aandacht hebben.
De eerste die ik wil vermelden zijn de Roma en Sinti, een zeer grote bevolkingsgroep. Wij moeten overleggen hoe wij die op een zinvolle manier in de maatschappij kunnen integreren.
Het probleem is dat de Roma en Sinti er zelf verschillende meningen over die integratie op nahouden. Wij moeten hen echter helpen op het gebied van opleiding.
Wij moeten hen helpen werk te vinden.
Wij moeten ook aan voorlichting doen om voortaan te voorkomen wat kort geleden nog is gebeurd: de Roma en Sinti werden gescheiden van de rest van de bevolking en in de meest letterlijke zin van het woord ingemetseld.
De tweede groep waarover ik het wil hebben, zijn de Koerden.
Turkije - een kandidaat-land, al wordt er nog niet onderhandeld - erkent geen minderheden, en zeker niet de Koerdische minderheid.
Ik vind dat verkeerd en ook strijdig met de verklaringen van de Raad.
Zelfs als de Koerden niet als minderheid worden erkend en geen collectieve rechten krijgen, moet Turkije erkennen dat het de individuele rechten van de Koerden en hun culturele en economische rechten en vrijheid van meningsuiting schendt.
Wij moeten de Koerden daarom helpen om op een verstandige en vreedzame wijze hun rechten te krijgen.
Ook daarover is het verslag van de heer Belder zeer duidelijk.
Een derde groep is verspreid over Estland en Letland. Ik heb het over de Russischsprekende minderheden.
Ik heb begrip voor vele argumenten die ik in de Baltische landen heb gehoord.
Ik besef dat het moeilijk is niet-autochtone minderheden die met een bezettingsmacht zijn meegekomen, zonder meer gelijk te behandelen en te accepteren. Emotioneel is dat niet zo eenvoudig.
Toch is het belangrijk dat de nodige stappen worden gedaan, en voor een deel is dat ook al gebeurd.
Er moet nog meer gebeuren. De Balten moeten het verleden en de bezetting achter zich laten en met de Russischsprekende bevolking in de Baltische staten een gemeenschappelijke toekomst opbouwen.
Op 7 april wordt in Wenen het Waarnemingscentrum voor racisme en vreemdelingenhaat geopend.
Ikzelf heb de Voorzitter van het Europees Parlement namens mijn fractie verzocht om daar aanwezig te zijn. Ik vind dat, onafhankelijk van de situatie in Oostenrijk, erg belangrijk.
Ik hoop dat het Waarnemingscentrum niet alleen op de openingsdag steun en aandacht krijgt, maar dat het Parlement, de Raad en de Commissie het ook in de komende jaren krachtig zullen ondersteunen.
Mijnheer de Voorzitter, geachte collega's, ik sta volledig achter het verslag-Haarder, met inbegrip van paragraaf 38; ik ben het dus niet eens met de opstelling van de socialistische werkgroep, hoewel ik daarvan deel uitmaak. De vier punten van paragraaf 38 - de duur van de voorlopige hechtenis, de duur van processen, het ontbreken van een scheiding tussen de loopbanen van de zittende en de staande magistratuur, het risico dat politiek geëngageerde magistraten politici vervolgen - dat zijn allemaal elementen die te denken moeten geven en redenen om het verslag te steunen.
Bovendien heb ik deze strijd zelf in gang gezet toen ik minister van Justitie was in Italië, samen met de belangrijkste, beroemdste en beste magistraat van Italië: Giovanni Falcone.
Hij was, net als ik en net als wij, van mening dat de zittende en staande magistratuur gescheiden moesten worden, niet om ze te straffen - dat lijkt me evident - maar vanwege de verschillende aard van het werk van onderzoekers, die deel uitmaken van het openbaar ministerie, en dat van rechters, die evenwichtig en onpartijdig moeten zijn.
Ik beschouw het zeker niet als misbruik of als overdreven dat het Europees Parlement zich hierin mengt; integendeel, het is in overeenstemming met de idee en de visie van Europees recht, in balans gehouden en gegarandeerd door goed functionerende autoriteiten.
Mevrouw de Voorzitter, dames en heren, ik zal niet lang spreken.
Ik vind dat de discussie die we hier vandaag hebben gevoerd van groot belang is en dat de verschillende gevoeligheden die bij de lezing van de verschillende verslagen naar voren kwamen, hier enkele interessante punten hebben opgeleverd, sommige daarvan in een tamelijk polemische vorm terwijl andere de nadruk leggen op aspecten van tegenstrijdige aard, waarbij ik soms daarmee qua vorm akkoord ben, maar waarschijnlijk niet qua inhoud.
Hoe dan ook, ik vind dat er vier verslagen voorliggen die in het algemeen problemen aan de orde stellen welke voor ons allen een hoge actualiteitswaarde hebben, en dat uitgerekend op het tijdstip dat de Europese Unie, intern of in haar projectie naar de buitenwereld toe, tracht inhoud te geven aan en de nadruk te leggen op een elementair geheel van waarden die eigenlijk de kiem vormen van wat als grondslag kan dienen voor haar eigen politieke unie.
Wij vinden dat een verdieping van de Europese Unie niet kan worden gerealiseerd als wij niet bereid zijn, ook onderling, een gemeenschappelijk patroon van beginselen hoog te houden en zeker te stellen dat die beginselen tegelijkertijd de wezenlijke grondslag van onze eigen projectie naar de buitenwereld vormen.
Deze externe projectie en de interne aspecten daarvan: daarover is vandaag veel gezegd, rechtstreeks of indirect, over de jegens Oostenrijk ingenomen houding, en soms gebeurde dat door met dat land verbonden sprekers en op een tamelijk emotionele manier, en ik zou zelfs willen zeggen, een begrijpelijk emotionele manier.
Omdat Portugal het voorzitterschap bekleedt, heeft de eerste minister van Portugal het standpunt toegelicht dat de 14 landen van de Europese Unie over hun bilaterale relatie met Oostenrijk tot uitdrukking hebben gebracht, en ik zou het volgende heel duidelijk naar voren willen brengen: wij hebben geen enkele kritiek op de wijze waarop Oostenrijk zich op het internationale toneel heeft opgesteld, en speciaal niet op de wijze waarop Oostenrijk zijn verplichtingen in het kader van de Europese Unie vervult.
Dat punt staat buiten kijf: Oostenrijk is een land dat binnen de Europese Unie aan zijn verplichtingen voldoet.
Maar wij moeten één ding inzien, en dat hangt nauw samen met de manier waarop wij de Europese situatie beoordelen: wij zijn allen Oostenrijkse staatsburgers.
Heden ten dage is in de Europese Unie het staatsburgerschap een Europees staatsburgerschap.
Een Oostenrijks staatsburger is een Portugees staatsburger.
Een Portugees staatsburger is een Oostenrijks staatsburger.
Er kan geen sprake zijn van binnenlands karakter, wanneer voorstanders van bepaalde ideologieën en bepaalde politieke krachten een zeker type ideologie uitdragen en verdedigen, ook al kunnen zij om tactische redenen de ingenomen standpunten later wat afzwakken.
Men mag niet denken dat zulks andere landen onverschillig laat.
Heden ten dage zijn wij aan de slag in de gemeenschappelijke ruimte die wij verbonden willen weten met het basisgeheel van grondbeginselen, zoals door velen die hier het woord gevoerd hebben, werd beklemtoond.
Wij moeten voor deze problematiek een Europees perspectief hebben en wij mogen ons niet systematisch verschuilen achter het subsidiariteitsalibi, zeggende dat die problematiek een nationaal karakter heeft en dat dit inmenging is in de binnenlandse aangelegenheden van een land.
Dat is niet zo.
Zoals ik zei, zijn de binnenlandse aangelegenheden van Oostenrijk de binnenlandse aangelegenheden van de Europese Unie.
Wanneer wij aanvoeren dat het noodzakelijk is dat gedragingen in de sfeer van het Oostenrijkse politieke leven de grondslagen en de beginselen moeten volgen welke de Europese Unie uitdraagt, en die Oostenrijk heeft beloofd ook op het niveau van de Europese Unie te verdedigen, dan beschouwen wij dit niet als inmenging in de respectieve binnenlandse aangelegenheden.
Los van de emotionele reacties en uiteraard de reflexen die dit soort situaties teweeg kunnen brengen, menen wij dat diep moet worden nagedacht over de betekenis van dit optreden, een optreden in - dat moeten we toch wel zeggen - de bilaterale sfeer en een optreden van, laten we dat duidelijk zeggen - politieke profylaxe.
Wij menen dat politieke profylaxe soms de beste manier is om in de toekomst pijnlijke situaties te vermijden, en vooral om te voorkomen dat op Europees niveau oude spoken weer tot leven kunnen komen.
Wat de buitenlandse betrekkingen betreft, mevrouw de Voorzitter, dames en heren, meen ik dat de Europese Unie vandaag de dag beschikt over een reeds stevig raamwerk van waarden, dat middels een verdieping - juist aan de hand van deze verslagen - stellig verder zal worden verstevigd en verbeterd.
Op dit terrein liggen er diverse kennelijk controversiële kwesties. Er zijn verschillende terreinen waarover verschillend wordt geoordeeld.
Wordt er gesproken van racisme, dan moeten wij allen tegen racisme zijn, een opvatting die door iedereen in deze zaal wordt gedeeld, al weet ik niet of iedereen dat echt meent en of wij allen voor concrete maatregelen zijn om het racisme te bestrijden.
Wanneer iedereen zegt dat hij tegen vreemdelingenhaat is, weet ik niet of wij allen bereid zijn om actieve maatregelen voor de integratie van de vreemdelingen binnen de Europese Unie te accepteren en om maatregelen te aanvaarden ter bescherming van vreemdelingen binnen het Unie-gebied.
We zullen trouwens een interessante test krijgen, namelijk het Handvest van de grondrechten van de burgers van de Unie.
Indien binnen de Unie de wil bestaat om dit Handvest te verruimen tot de buitenlandse onderdanen die binnen de Unie verblijven, dan zijn we bezig een signaal af te geven dat onze actie tegen de vreemdelingenhaat reeds in eigen huis is begonnen en reeds is aangevangen met de maatregelen die wij zelf hebben besloten op intern politiek niveau toe te passen.
Voorts zou ik betreffende de non-discriminatie en de verschillende vormen van discriminatie die door de verschillende sprekers ter sprake zijn gebracht, nog willen zeggen dat er uit de aard der zaak een overvloed aan gedifferentieerde maatregelen bestaat.
En het is bekend dat er zelfs in de interne wetgeving van onze staten grote verschillen in de behandeling van deze problematiek bestaan.
Maar ook denk ik dat de manier waarop wij in dit Parlement deze vraagstukken tegemoet treden, de manier waarop de sprekers ons helpen over deze problemen na te denken, het collectieve geweten wakker schudt en een belangrijke bouwsteen vormt om te kunnen doorgaan met het uitdiepen van een discussie over deze problematiek.
Een stuk discussie dat niet alleen de regeringen aangaat, maar ook een arbeid is die uitgevoerd moet worden door de niet-gouvernementele organisaties, de sociale lobby's, de politieke lobby's.
En deze kwestie moet op onze agenda blijven staan, en dat nu is de ratio en de betekenis van dit debat.
Tenslotte zou ik als afronding de aandacht willen vestigen op het geheel van maatregelen dat in het verleden reeds door de Raad van de Europese Unie op dit gebied is genomen, de verschillende gemeenschappelijke acties die zijn ondernomen.
Er werd onder meer een pakket maatregelen ontwikkeld in samenhang met het Europees Jaar tegen het racisme, dat was 1997; ik zou op een heel belangrijk aspect willen wijzen, waarvan wij ons tot nu toe waarschijnlijk onvoldoende rekenschap hebben gegeven: de betekenis van het nieuwe Verdrag van Amsterdam op dit gebied.
Het was niet gemakkelijk het hierover eens te worden: bij de onderhandelingen over het Verdrag van Amsterdam, en ik was bij deze onderhandelingen betrokken, was het niet gemakkelijk een consensus te bereiken over de opneming van het hele pakket maatregelen die thans in de artikelen 6 en 7 zijn vervat.
Vermoedelijk zal het overeenkomstig de huidige ervaring dienstig zijn die tekst te verbeteren, zal het dienstig zijn het desbetreffende artikel te verbeteren.
Laten we bezien of we het in het kader van de intergouvernementele conferentie eens kunnen worden om op dat gebied vorderingen te maken.
Maar ik zou ook de aandacht willen vestigen op de betekenis van een handeling - en het is symbolisch dat die op 8 april in Wenen zal plaatsvinden - namelijk de oprichting van het Europees Waarnemingscentrum voor racisme en vreemdelingenhaat.
Deze organisatie zal heel belangrijk worden, en ik denk dat het ook heel belangrijk zal zijn ons aller medewerking te verlenen aan de bevordering van een effectieve bestrijding van racisme en vreemdelingenhaat in de sfeer van de Europese Unie, zulks ten behoeve van de uitbouw van wat wij per slot van rekening "de ethische pijler" van deze Unie kunnen noemen.
Dit is een Unie van beginselen, een Unie die wij moeten verdiepen, en we zullen in de toekomst geen politieke unie krijgen als het ons niet lukt veilig te stellen dat die beginselen door de grote meerderheid in de communautaire ruimte worden gedeeld.
Mevrouw de Voorzitter, ik interpreteer de woorden van mijn goede vriend Seixas da Costas als een verdediging van de sancties tegen Oostenrijk, maar voor alle duidelijkheid wil ik hem vragen of hij dit voorstel als voorzitter van de Raad heeft ingediend, namens de Raad dus, of namens de 14 regeringen.
Mevrouw de Voorzitter, in de eerste plaats wil ik weten in welke functie u deze verklaring hebt afgelegd.
In de tweede plaats heb ik het, als ik over subsidiariteit spreek, over paragrafen in het verslag waarin wordt getornd aan bevoegdheden die volgens het Verdrag uitsluitend aan de staten toekomen.
Mijnheer da Costa, mijn derde opmerking geldt u: wat in een land van de Europese Unie gebeurt, gaat ook de andere landen aan. Dat is duidelijk.
Ook daarom zijn wij lid van de Europese Unie en is het goed dat wij informatie inwinnen en belangstelling tonen.
Belangstelling tonen betekent voor mij echter dat wij objectieve informatie moeten inwinnen, kritiek leveren waar dat verantwoord is en maatregelen nemen als werkelijk iets verkeerds is gebeurd en dus niet preventief of om politieke redenen.
Mijnheer de minister, namens de Oostenrijkse delegatie nodig ik u uit die informatie, die uzelf en vele lidstaten - waarschijnlijk alle 14 - niet hebben, ter plaatse te gaan inwinnen.
U wilt weten wie op de FPÖ, die deel uitmaakt van de regering, heeft gestemd. Welnu, de helft van de arbeiders die vroeger socialistisch stemden en de helft van de jongeren heeft op de FPÖ gestemd.
Die zijn niet extreem-rechts. Extreem-rechtse kiezers zijn er in Oostenrijk ook, waarschijnlijk zo'n 3% à 5%, even veel als jammer genoeg ook in de andere landen.
In Oostenrijk spelen echter andere motieven. Een groot deel van de kiezers heeft de oude regering en het socialisme weggestemd en naar een alternatief gezocht.
Om daarover te oordelen moet u zich eerst grondig informeren. Uw kritiek moet verantwoord zijn en mag niet op vermoedens of verdenking berusten.
Mevrouw de Voorzitter, de heer Pirker heeft niet naar het Reglement verwezen.
Slim als hij is, heeft hij, onder de dekmantel van een motie van orde, een kort betoog van tweeënhalve minuut gehouden. Van een Oostenrijker uit Karinthië moeten wij dat door de vingers zien.
Voor de goede orde merk ik op dat het betoog van de heer Pirker niets met het Reglement te maken had.
Ik roep de voorzitter van de Raad er namens mijn fractie toe op in onverschillig welke functie tegenover racisme en vreemdelingenhaat even opmerkzaam en kritisch te zijn als u dat hier bent geweest.
Mevrouw de Voorzitter, ik ben blij met deze gelegenheid die u mij geeft om nog eens te verduidelijken in welke hoedanigheid deze opmerkingen zijn gemaakt.
Het is evident dat het standpunt van de voorzitter van de Europese Raad en van de Portugese eerste minister werd geformuleerd namens de andere 14 landen van de Europese Unie dan Oostenrijk.
Het communautaire raderwerk bood, zoals ik op 2 februari al in een debat in het Europees Parlement kon toelichten, van meet af aan geen ruimte voor een stap met een dergelijke dimensie.
Daarom is het zo dat de drie reactieniveaus van de 14 landen met betrekking tot Oostenrijk zijn gesitueerd in een bilaterale dimensie.
De omstandigheid dat ik de functie van Raadsvoorzitter bekleed, betekent alleen dat ik het gezamenlijke standpunt van de verschillende landen moest coördineren.
Ik beklemtoon nogmaals hetgeen ik zei over het gedrag van Oostenrijk op communautair niveau tot nu toe: ik vind dat ik voldoende duidelijk was met te zeggen dat Oostenrijk binnen de Europese Unie een loyale partner is en dat het gedrag van Oostenrijk niet in het geding is, en dat momenteel evenmin sprake is van enigerlei inbreuk door Oostenrijk op het bepaalde in de artikelen 6 en 7 van het Verdrag van Amsterdam.
Daarom is het zo dat de sancties van bilaterale aard op louter bilateraal niveau gesitueerd zijn en niet liggen in de sfeer van het functioneren van de Gemeenschap.
Er is onder dit voorzitterschap in verband met de Oostenrijkse situatie geen enkel officieel aspect van het functioneren van de Europese Unie in het geding gekomen.
Er zijn aspecten van informele aard die dat wel kunnen zijn, maar op dit ogenblik vindt de Oostenrijkse vertegenwoordiging officieel plaats op het niveau van de werkgroepen van de Raad, dat van de Raden van ministers en op dat van de Europese Raad die binnenkort plaatsvindt.
Met betrekking tot de politieke vraag die de geachte afgevaardigde stelt over de door de lidstaten ingenomen houding voordat de Oostenrijkse regering in functie trad, wil ik wijzen op een punt dat in deze Oostenrijkse kwestie soms onvoldoende wordt benadrukt: het is zo dat zowel voor Oostenrijk als voor het Oostenrijkse politieke leven, de huidige situatie geen business as usual is.
Het is niet toevallig dat de partij die in de Oostenrijkse verkiezingen het op een na grootste stemmenaantal verwierf niet werd uitgenodigd om tot de regering toe te treden.
Het is niet toevallig dat voor de regeringsformatie wel werd uitgenodigd de partij die de meeste stemmen heeft verworven, en dat men zich vervolgens heeft gewend tot de partij die qua stemmenaantal derde is geworden.
Het is niet toevallig dat de president van de Republiek Oostenrijk de twee partijen van de regeringscoalitie heeft gedwongen een verklaring af te leggen dat zij zich verantwoordelijk moesten opstellen met betrekking tot het basispakket van beginselen.
Dat was geen toeval!
Dat gebeurde mede omdat in het Oostenrijkse politieke leven de huidige situatie bepaaldelijk niet business as usual is, en dat is de reden waarom, net zoals de Oostenrijkers twijfels koesteren over deze situatie, wij al het recht van de wereld hebben om die twijfels ook te koesteren en ze op bilateraal niveau tot uiting te brengen.
Zolang Oostenrijk zich in communautair verband gedraagt als een volwaardige partner zoals tot nu toe het geval is geweest, zal er op Gemeenschapsniveau niets tegen Oostenrijk ondernomen worden.
Dat is duidelijk.
Maar op bilateraal niveau hebben wij nu eenmaal de verantwoordelijkheid, het recht en de plicht om waakzaam te zijn voor hetgeen wij zien als een inbreuk op een sfeer van vertrouwen, een sfeer van vertrouwen waarover voor ons geen zekerheid meer bestaat als gevolg van in het verleden gedane beweringen, als gevolg van politieke uitlatingen van bepaalde personen.
Dat is een politiek punt, een politieke stellingname, waaruit wij op bilateraal niveau de consequenties trekken, op een niveau waarop niemand ons het recht kan ontzeggen lering te trekken terzake van onze betrekkingen met Oostenrijk.
Wij betreuren het dat de zaken zo liggen en wij hopen dat de situatie in Oostenrijk zich zo zal ontwikkelen dat we anders te werk kunnen gaan.
Mevrouw de Voorzitter, zoals mijn collega Chris Patten al duidelijk heeft gezegd, is het mijn taak om het standpunt van de Commissie kenbaar te maken over de twee andere verslagen die vanmiddag worden besproken, het verslag-Haarder en het verslag-Ludford.
Om te beginnen zou ik willen zeggen dat de Commissie het met het Europees Parlement eens is dat de nieuwe, door de goedkeuring van het Verdrag van Amsterdam ontstane juridische context de Unie grotere bevoegdheden en verantwoordelijkheden geeft op het gebied van de mensenrechten.
In deze context verwelkomt de Commissie het initiatief van de Europese Raad om een Handvest van de grondrechten van de Europese Unie op te stellen.
Hierdoor zal er niet alleen sprake zijn van een betere zichtbaarheid van deze rechten, maar hopelijk ook van een grotere rechtszekerheid. Voorwaarde hiervoor is dat de wens van zowel het Parlement als, zoals gezegd, de Commissie wordt vervuld en dat dit Handvest een onder de rechtspraak vallend dwingend juridisch instrument wordt.
In dit kader - en als persoonlijk vertegenwoordiger van de voorzitter van de Commissie in de met de opstelling van dit Handvest belaste conventie - zal ik het standpunt verdedigen dat de voordelen van het Handvest ook moeten gelden voor de legaal op het grondgebied van de lidstaten verblijvende onderdanen van derde landen.
Het doet de Commissie overigens genoegen dat haar standpunten en die van het Europees Parlement over de aard en de inhoud van dit Handvest zo dicht bij elkaar liggen.
Dit bleek het geval tijdens het debat van gisteren over het verslag-Duff/Voggenhuber en het geldt tevens voor de conclusies van het verslag van de heer Haarder, die ik hartelijk feliciteer.
Ook de Commissie streeft er in woord en daad naar een zekere samenhang te geven aan de normen die zowel door de nationale rechtbanken als het Europees Hof voor de Rechten van de Mens in Straatsburg of het Hof van Justitie van de Europese Gemeenschappen worden gehanteerd op het gebied van de mensenrechten.
In dit opzicht zou de ondertekening door de Europese Unie van het Europees Verdrag tot bescherming van de rechten van de mens ons inziens de hiërarchie van de jurisprudenties verduidelijken. Ook zou dit een zekere mate van extern toezicht op het Gemeenschapsrecht garanderen, zoals dat overigens ook al bestaat voor de rechtsorde van de lidstaten.
Nogmaals, de ondertekening van dit verdrag is volgens ons niet onverenigbaar met de opstelling van een dwingend Handvest van de grondrechten.
Wat de inhoud van het verslag-Haarder betreft, zal ik mijn bijdrage aan het debat toespitsen op de sectoren waarvoor ik binnen de Commissie direct verantwoordelijk ben.
Ik ben van mening dat de conclusies van de Europese Raad van Tampere een heel duidelijk politiek kader bieden voor het beleid van de Europese Unie op het gebied van de naleving en versterking van de rechten van migranten in de ruimste zin van het woord.
De staatshoofden en regeringsleiders hebben benadrukt dat het op basis van het Verdrag van Amsterdam te ontwikkelen gemeenschappelijk immigratie- en asielbeleid moet uitgaan van beginselen die helder zijn voor de burgers en tegelijkertijd garanties bieden aan degenen die bescherming zoeken in de Europese Unie of toegang willen krijgen tot haar grondgebied.
In de conclusies van het voorzitterschap wordt daarnaast een definitie gegeven van de vier pijlers waarop het Europees gemeenschappelijk asiel- en immigratiebeleid in de toekomst zal rusten: een partnerschap met de landen van herkomst, gemeenschappelijke Europese asielregels, een billijke behandeling van de onderdanen van derde landen en een betere beheersing van de migrantenstromen.
Ik zou vooral willen onderstrepen hoe noodzakelijk het is voor de Europese Unie om het vraagstuk van de immigratie op een globale manier te benaderen.
De aanpak moet rekeninghouden met de politieke aspecten, de mensenrechten en de ontwikkeling in de landen en regio's van herkomst of doorreis: armoedebestrijding, verbetering van de levensstandaard en de werkgelegenheid, conflictpreventie, consolidering van de democratie en eerbiediging van de mensenrechten, ook die van de minderheden.
De Unie en haar lidstaten hechten bijzonder veel waarde aan de absolute eerbiediging van het recht om asiel te vragen op basis van een integrale en algemene toepassing van het Verdrag van Genève.
Ook wordt ernaar gestreefd een energiek beleid te ontwikkelen op het gebied van de integratie van legaal op het grondgebied van de lidstaten van de Unie verblijvende onderdanen van derde landen.
Er moet, tot slot, worden erkend dat, waar enerzijds zulke maatregelen noodzakelijk zijn om de sociale rust in onze lidstaten te kunnen bewaren, anderzijds de strijd tegen de illegale immigratie moet worden verhevigd en de rechten van de slachtoffers van de achter deze immigratie zittende criminele netwerken moeten worden beschermd.
Hierbij moet bijzondere aandacht worden besteed aan de situatie van de rechten van vrouwen en kinderen.
Ik deel dus de bezorgdheid van de rapporteur en, naar ik hoop, van het Parlement.
Namens de Commissie wil ik hier zeggen dat wij - om aan die bezorgdheid tegemoet te komen en aan de eisen van het mandaat van Tampere te voldoen - voornemens zijn het Parlement en de Raad in de loop van het jaar 2000 de belangrijkste instrumenten van het asielbeleid te presenteren, te weten gemeenschappelijke procedures, een herziening van de Overeenkomst van Dublin en het Eurodac-systeem in zijn definitieve vorm.
Daarnaast hoopt de Commissie het Parlement in het najaar een mededeling voor te kunnen leggen over het immigratiebeleid in de Europese Unie.
Wij vinden dat de mededeling uit 1994 opnieuw onder de loep moet worden genomen en dat de benadering van de hele problematiek van het migratiebeleid in de Unie in het licht van de conclusies van de Raad van Tampere moet worden bijgesteld.
Geachte afgevaardigden, wat de tijdens het debat benadrukte tekortkomingen van de rechterlijke macht betreft, wil de Commissie niet nader ingaan op een aantal van deze - overigens bijzonder interessante - theoretische en praktische kwesties, zoals de structuur van de loopbanen binnen de nationale magistratuur of de duur van de processen in diverse lidstaten.
Ik ben namelijk van mening dat op dit punt vooral het subsidiariteitsbeginsel moet gelden en dat moet worden erkend dat elke lidstaat geheel vrij is in zijn keuzes.
In dit opzicht benadrukt de Commissie dat met een groenboek over rechtshulp een goede bijdrage wordt geleverd aan de noodzakelijke opstelling van gemeenschappelijke regels op het gebied van de bescherming van verdachten, zoals een gewaarborgde bijstand door tolken en vertalers tijdens grensoverschrijdende processen en de opstelling van een breder programma voor wederzijdse erkenning van rechterlijke beslissingen.
Wat de burgerlijke rechtspraak betreft, denken wij dat de communautarisering van verschillende instrumenten een doeltreffende manier is om de mensenrechten daadwerkelijk onder de rechtspraak te doen vallen.
De Commissie heeft reeds voorstellen gedaan voor de communautarisering van alle bestaande en niet-vigerende verdragen, met name dat betreffende de toezending van gerechtelijke en buitengerechtelijke stukken in burgerlijke en handelszaken, waarbij nog het tweede Verdrag van Brussel en het Verdrag betreffende faillissementen komen.
Ook hebben wij voorgesteld het bijzonder belangrijke, uit 1968 daterende Verdrag van Brussel betreffende de rechterlijke bevoegdheid en de tenuitvoerlegging van beslissingen in burgerlijke en handelszaken om te zetten in een verordening.
De Raad buigt zich momenteel over al deze instrumenten.
Zelfs het Verenigd Koninkrijk en Ierland hebben besloten zich bij de lidstaten aan te sluiten. Denemarken kan niet op gelijke voet deelnemen aan de werkzaamheden in het kader van de samenwerking op het gebied van de burgerlijke rechtspraak, maar dit land is op dit moment tevens op zoek naar oplossingen.
Wat, tot slot, de hoofdstukken over de rechten van het kind en de vrouw betreft - ook al valt die materie hoofdzakelijk onder de bevoegdheid van de lidstaten - meen ik de Vergadering eraan te mogen herinneren dat zowel de Commissie als ikzelf ons ertoe hebben verbonden vóór het eind van het jaar met een pakket maatregelen te komen.
Deze maatregelen zullen verder gaan dan het gemeenschappelijk optreden van februari 1997.
Zij zullen betrekking hebben op de definities, aanklachten en sancties in het kader van de strijd tegen de handel in mensen voor seksuele uitbuiting en tegen de seksuele uitbuiting van kinderen.
Het volgende punt betreft het verslag-Ludford. Ik ben blij dat ik hier de kans krijg om te reageren op het verslag van het Parlement over racisme en vreemdelingenhaat.
In het Verdrag van Amsterdam is de verbintenis van de Unie om de grondrechten te beschermen en vreemdelingenhaat te bestrijden duidelijk verankerd. Dit is naar mijn mening van essentieel belang voor de Europese boodschap.
Artikel 7 van het Verdrag betreffende de Europese Unie introduceert nieuwe bevoegdheden om te kunnen reageren op ernstige en aanhoudende schendingen van de grondrechten door een lidstaat.
Artikel 13 van het EG-Verdrag voorziet in maatregelen ter bestrijding van discriminatie op grond van geslacht, godsdienst of overtuiging, handicap, leeftijd, seksuele geaardheid en - wat voor ons vandaag van het grootste belang is tijdens dit debat - op grond van ras of etnische afstamming, waaronder wij (om antwoord te geven op de vraag van de heer Brie) tevens de strijd tegen het antisemitisme verstaan.
De vertegenwoordiger van de Raad heeft ons er al aan herinnerd dat vele krachten gebundeld werden om overeenstemming te bereiken over artikel 13 tijdens de laatste intergouvernementele conferentie en de Commissie is vastbesloten de in het Verdrag neergelegde verbintenis tot een discriminatievrije maatschappij te eerbiedigen.
Daarom kwamen wij al binnen twee maanden na onze ambtsaanvaarding vorig jaar met ons pakket voorstellen voor de bestrijding van discriminatie.
Naar aanleiding van het verslag-Ludford, is mijn boodschap vandaag dat wij nog altijd hopen dat het Parlement prioriteit zal geven aan het uitbrengen van een advies over dit pakket, zodat wij de twee richtlijnen en het actieplan tegen het eind van dit jaar kunnen aannemen.
Maar afgezien daarvan denk ik dat in veel kringen het besef toeneemt dat een Europees optreden tegen racisme noodzakelijk is.
Daarom kunnen wij, wat de voorstellen in verband met artikel 13 betreft, naar mijn mening meer vooruitgang boeken op het gebied van rassendiscriminatie, dan op de andere gebieden.
Dit leek ons politiek haalbaar en we hopen van harte dat de feiten onze verwachtingen niet zullen logenstraffen.
Zoals u weet, omvat het pakket voorstellen dat de Commissie ingediend heeft, twee richtlijnen en een actieprogramma.
De twee ontwerprichtlijnen voorzien in een wetgevingskader voor wettelijk afdwingbare rechten en bevatten tevens bepalingen op een aantal belangrijke gebieden zoals bescherming tegen pesterijen, ruimte voor positieve actie, passende rechtsmiddelen en handhavingsmaatregelen.
Naast de voorgestelde richtlijnen is er een voorstel voor een actieprogramma.
Wij weten dat voor het bestrijden van discriminatie een praktisch optreden nodig is om de mensen te bereiken en discriminerende attitudes en gedragswijzen aan de basis te helpen veranderen.
Onze eerste prioriteit is nu de lidstaten te overtuigen om het antidiscriminatiepakket aan te nemen.
Het pakket maatregelen in verband met artikel 13 is belangrijk, maar het is slechts een onderdeel van een voortdurend proces om nieuwe wegen te ontwikkelen om rassendiscriminatie aan te pakken.
De Unie zet zich in om de strijd tegen discriminatie op grond van ras of etnische afstamming tot een centraal thema te maken en we hebben onlangs een grote conferentie over dit onderwerp georganiseerd.
Wij zijn van plan dit proces levend te houden via de structuurfondsen, het kaderprogramma voor onderzoek, de Europese werkgelegenheidsstrategie, het nieuwe EQUAL-initiatief en het nieuwe sociale actieprogramma dat wij deze zomer hopen aan te nemen.
Wij willen al deze instrumenten gebruiken om discriminatie te bestrijden en zoals u weet wordt er ook al gewerkt aan het Handvest van de grondrechten van de EU.
Nu er vaart in dit proces is gekomen, is het voor de Commissie van essentieel belang dat ook het Parlement zijn steentje bijdraagt door zo snel mogelijk advies uit te brengen over het pakket en zijn volledige medewerking te verlenen aan het opstellen van het Handvest van de grondrechten van de EU.
Ik sluit af zoals ik begonnen ben: het Handvest wordt een indicatie van de hoge prioriteit die de Unie als zodanig toekent aan de strijd tegen racisme en discriminatie en aan de bescherming van de mensenrechten.
Ik hoop van harte dat we elkaar volgend jaar tijdens ons debat over dit onderwerp kunnen feliciteren met de totstandkoming van het Handvest, een nieuw hulpmiddel in de strijd tegen racisme en vreemdelingenhaat binnen de Unie.
Mevrouw de Voorzitter, ik zou een korte kanttekening willen maken bij wat de voorzitter van de Raad heeft gezegd.
Mijnheer de voorzitter van de Raad, twee regeringsleiders werden reeds door hun parlement berispt omdat ze tegen Oostenrijk bepaalde stappen hadden ondernomen.
Zij mochten dus niet namens hun land spreken. Ze deden dat als socialistische partijleiders.
Mijnheer de voorzitter van de Raad, u kunt het dus hooguit over twaalf landen hebben.
Mevrouw, ik stel voor dat we niet opnieuw debatteren over Oostenrijk; we hebben hierover reeds van gedachten gewisseld.
Ik geef het woord aan de heer Schulz, die zich op het Reglement wil beroepen omdat gisteren tijdens het debat zijn naam in het geding was.
Mevrouw de Voorzitter, ik maak van dit middel zelden gebruik. Voor de goede orde moet ik dat echter toch doen.
Tijdens het debat heeft de heer Gollnisch, een Frans extreem-rechtse afgevaardigde, mij persoonlijk aangevallen.
Ik wil daarom het volgende zeggen: ik heb gezegd dat extreem-rechts het Parlement misbruikt om opruiende tirades te houden. Ik neem die woorden niet terug.
De heer Gollnisch heeft mij aangevallen en gezegd dat zijn politieke medestanders fascisme nooit zouden accepteren.
Dat schijnt hem op frappante wijze van zijn medestanders te onderscheiden, want hijzelf accepteert fascisme. Beter gezegd, hij is fascist.
In de derde plaats wil ik uitdrukkelijk verklaren dat ik verbijsterd ben dat hier zulke betogen worden gehouden. Tot mijn verbazing heb ik aan het luide applaus van caudillo Le Pen voorts gehoord dat hij nog steeds in het Parlement mag zitten, hoewel hij, als bokser in de Franse verkiezingsstrijd, niet langer verkiesbaar is.
Mijnheer Schulz, we hebben akte genomen van uw verklaring.
Het debat is gesloten.
De stemming vindt morgen om 12.00 uur plaats.
Eurodac
Mijnheer de fungerend voorzitter van de Raad, in de eerste plaats wil ik het fungerend voorzitterschap van de Raad bedanken voor zijn aanwezigheid op hoog niveau in deze Vergadering en voor zijn welwillende houding.
Vorig jaar is het Parlement tweemaal geraadpleegd over het opzetten van een systeem voor de vergelijking van vingerafdrukken.
In principe dient dit systeem om de Overeenkomst van Dublin correct te kunnen uitvoeren.
Op 13 april 1999 verwierp het Parlement het voorstel van de Raad om het Eurodac-systeem door middel van een protocol uit te breiden tot illegale immigranten.
Later werd het Parlement nogmaals geraadpleegd overeenkomstig de bepalingen van Amsterdam.
De Raad hield vol dat men dit systeem wilde ontwikkelen om de Overeenkomst van Dublin correct uit te voeren.
Dat lijkt mij in orde, zolang een en ander binnen de grenzen blijft die het Parlement in zijn laatste verslag heeft aangegeven. Daarin hebben wij een aantal wijzigingen voorgesteld, die uiteenlopen van onze bedenkingen aangaande de toelaatbaarheid van het opnemen van 14-jarigen in het systeem tot ons dringende verzoek om het Eurodac-systeem uitsluitend ter uitvoering van de Overeenkomst van Dublin te gebruiken.
Aangezien men ons heeft laten weten geen enkele van onze suggesties te zullen aanvaarden, wil ik de Raad vragen of hij bereid is tot een werkelijke dialoog met het Parlement.
Dat is geen banale vraag.
Wij beginnen net de instrumenten te ontwikkelen om de ruimte van vrijheid, veiligheid en rechtvaardigheid een werkelijk communautair karakter te geven, en wij zullen hier niet moe worden te zeggen dat dit niet zonder de nationale parlementen en zonder het Europees Parlement kan worden gedaan. Het betreft immers dingen die veel te belangrijk zijn voor de burgers om ze zonder brede maatschappelijke consensus aan te pakken.
De andere vraag die ik de Raad wil stellen, is of hij het ermee eens is dat het systeem door de Commissie moet worden beheerd. In dat geval zou de Commissie daarvoor voldoende personeel en middelen moeten krijgen.
Terugkomend op de inhoud van het verslag, brengen de weigering om de amendementen van het Parlement te aanvaarden, de dubbelzinnigheid van sommige bepalingen en enkele aanwijzingen die ik heb gekregen, mij ertoe u nogmaals te vragen wat nu precies de bedoelingen van de Raad zijn met betrekking tot het werkingsgebied en de functies van het Eurodac-systeem.
Ik wil graag weten waarom er ook andere derdelanders in worden opgenomen, en ik wil u vooral vragen, mijnheer de fungerend voorzitter van de Raad, of de Raad wellicht de bedoeling heeft het Eurodac-systeem voor meer dan alleen de uitvoering van de Overeenkomst van Dublin te gebruiken.
Ik hoop dat u deze vraag zult beantwoorden, en ik wil u nogmaals danken voor uw komst om deze mondelinge vraag te beantwoorden vóór het debat over de nieuwe Eurodac-verordening, die hopelijk ook haar weg naar het Parlement zal vinden.
Mijnheer de Voorzitter, ik ben ingenomen met de positieve veranderingen die het voorzitterschap van de Raad op het gebied van de samenwerking in het binnenlands beleid teweegbrengt.
Wij hebben allemaal zeer goed met de Raadsvoorzitter en met de heer Vitorino kunnen samenwerken.
Wat Eurodac betreft, hebben wij echter een probleem.
Als Parlement hebben wij een besluit genomen en duidelijk gezegd waarom wij Eurodac niet kunnen accepteren in de vorm waarin de Raad en de Commissie dat zouden willen.
Wij hebben onze redenen daarvoor gegeven.
Het gaat ons om de menselijke waardigheid. Wij kunnen ook 14 jaar als leeftijdsgrens voor kinderen niet aanvaarden.
Wij hebben die problemen in een resolutie van het Parlement duidelijk gemaakt.
Mijn fractie hecht dan ook erg veel belang aan de vraag hoe ernstig u ons als Parlement neemt en hoe u met onze voorstellen omgaat. Uiteindelijk hopen wij dat wij ook in de toekomst van een uitstekende samenwerking zullen kunnen spreken.
De vraag is of u naar ons zult luisteren als wij u op dit gebied iets verzoeken en uw steun nodig hebben.
Mijnheer de Voorzitter, mijnheer de commissaris, mijnheer de voorzitter van de Raad, het debat over Eurodac en de invoering van dat systeem heeft iets van een never ending story.
Het begon allemaal in 1990 in Dublin.
Mijnheer de commissaris, in november 1999 meenden wij in het Parlement net als u, neem ik aan, dat wij Eurodac eindelijk konden realiseren.
Wij hebben meermaals onze doelstellingen niet kunnen bereiken. Het heeft mij ook werkelijk verheugd - dat gebeurt zelden - dat u na de stemming in het Parlement de tegen onze zin aangenomen amendementen niet hebt overgenomen.
Dat was zeer positief.
Ik zou graag hebben dat dit systeem er komt, om de eenvoudige reden dat wij Dublin dan kunnen uitvoeren. Wij kunnen dan immers ondubbelzinnig vaststellen welke lidstaat voor de afwikkeling van de asielprocedure bevoegd is.
Daardoor zouden indirect ook de lasten al een beetje worden gespreid. Bovendien kunnen wij dan meervoudige asielaanvragen en asielmisbruik voorkomen en ook indirect de illegaliteit bestrijden.
Voor het asiel- en immigratiebeleid en de verantwoordelijkheid van de lidstaten is dit systeem onontbeerlijk.
Ik was verbijsterd toen de Raad op zijn zitting van 2 december een streep door onze rekening haalde door niet te accepteren dat de Commissie bevoegd blijft voor de uitvoering en dat het regelgevend comité dus niet onder de verantwoordelijkheid van de Commissie mag handelen. Wij hebben dus niet bereikt wat wij wilden, namelijk een communautair systeem.
De Raad heeft dat onmogelijk gemaakt door de zaak naar zich toe te trekken. Het is dus niet de Commissie die dit instrument in het belang van de Gemeenschap beheert.
De Raad houdt de touwtjes in handen. De Commissie en het Parlement zijn dus uitgeschakeld.
Wij willen noch kunnen dat zomaar accepteren. De gevolgen zijn immers zeer ernstig: de efficiëntie van het systeem kan nooit worden gecontroleerd, statistisch onderzoek in het belang van analyses en maatregelen wordt onmogelijk en de zaak wordt in elk geval uitgesteld.
Dat is onaanvaardbaar.
Wij hebben dit systeem nodig.
Wat ik u wil vragen is wanneer Eurodac, waarop wij allang wachten, in werking zal treden?
Hoe zal het systeem eruitzien?
Als rekening wordt gehouden met de regels en met onze wens dat de Commissie volledig bevoegd wordt voor de uitvoering, bereiken wij ons doel: Eurodac moet een Europees systeem onder de bevoegdheid van de Gemeenschap worden.
Mijnheer de Voorzitter, dames en heren, inzake de aan de orde gestelde vraagstukken wil ik een heel direct antwoord geven, juist om te voorkomen dat er ook maar enige twijfel bestaat aan het standpunt van de Raad, en het lijkt mij van belang om dat heel goed te verduidelijken.
Met betrekking tot de werkingssfeer van het Eurodac-systeem breng ik in herinnering dat artikel 1 van het voorstel voor een verordening inzake de oprichting van dat systeem zeer duidelijk is, en ik zal u de tekst voorlezen: "Er wordt een systeem, "Eurodac" geheten, ingesteld om dienstig te zijn bij de vaststelling van de lidstaat die krachtens de Overeenkomst van Dublin" , ik herhaal, "krachtens de Overeenkomst van Dublin, voor de behandeling van een, in een lidstaat ingediend asielonderzoek verantwoordelijk is, en tevens om de toepassing van de Overeenkomst van Dublin onder de in deze verordening vervatte voorwaarden te vergemakkelijken."
En dat is de enige en uitsluitende doelstelling van deze verordening, een verordening van instrumentele aard met het oog op de Overeenkomst van Dublin, en zij gaat deze doelstelling niet te buiten.
Wat de rol van de Europese Commissie betreft, wordt in artikel 3 van het voorstel voor een verordening duidelijk de oprichting van een centrale eenheid bij de Commissie beschreven.
Zoals wij vernamen, is de Commissie reeds begonnen daaraan te werken: zij is bezig met de voorbereidingen voor de oprichting van die centrale eenheid.
Wat de kwestie van de rol van het Europees Parlement betreft, wil ik graag iets ophelderen dat alleen uit een misverstand kon resulteren, ik wil namelijk duidelijk stellen dat de Raad hoegenaamd niet heeft aangekondigd tegen alle amendementen van het Parlement te zijn, en evenmin heeft hij de Europese Commissie gevraagd met nieuwe voorstellen te komen.
In werkelijkheid werden enkele amendementen van het Parlement in de verordeningstekst overgenomen, een punt waarop gewezen dient te worden.
Daarnaast wil ik in herinnering brengen dat alle door de Raad Justitie en Binnenlandse zaken opgestelde voorstellen over deze aangelegenheid werden onderworpen aan het oordeel van dit Parlement, dat zich trouwens reeds drie keer over dit geval heeft uitgesproken: op 15 januari 1998, op 18 maart 1999 en op 11 november 1999.
Op dit ogenblik is, zoals u weet, om redenen die weinig te maken hebben met de zaak zelf maar eerder met andere politieke kwesties, in de Raad nog geen overeenstemming bereikt over het nieuwe voorstel dat aan het Parlement ter beoordeling zal worden voorgelegd.
Wij hopen dat dit binnenkort kan gebeuren, wellicht nog onder het Portugese voorzitterschap.
Wat de andere vragen betreft die hier zijn gesteld, ging de eerste over de minimumleeftijd voor het nemen van vingerafdrukken, die op 14 jaar is vastgesteld.
Er is hier kennelijk sprake van bezorgdheid, maar ik zou willen zeggen dat die voortvloeit uit de in de lidstaten gevolgde handelwijzen. In sommige gevallen is het ook toegestaan vingerafdrukken op te nemen van kinderen van minder dan 14 jaar.
Ik zou op een belangrijk aspect willen wijzen waarmee bij de bespreking van deze leeftijdsgrens waarschijnlijk geen rekening is gehouden: de asielaanvragen van minderjarigen worden steeds talrijker, maar deze situaties moeten wel beheersbaar blijven en dat moet met deze technische hulpmiddelen gebeuren.
Wat de begeleiding door het Parlement en de rechtbanken aangaat, vind ik dat de bepalingen in Titel IV van het Verdrag van Amsterdam voldoende helderheid verschaffen over het toezicht door dit Parlement en over het terzake bevoegde gerecht.
Met betrekking tot de vrijwaring van de persoonlijke levenssfeer, ben ik van mening dat deze naar behoren is gewaarborgd door de desbetreffende bepalingen van artikel 18 van de ontwerp-verordening - en ik vestig daar de aandacht op - dat trouwens eveneens doorverwijst naar de rechten die reeds in richtlijn 95/46 zijn vastgelegd.
Daarnaast is het zonneklaar - zoals blijkt uit artikel 1 van het voorstel voor een verordening - en ook dit is van groot belang om nog eens te zeggen en te bevestigen - dat de toepassing van Eurodac voortdurend wordt beheerst door de beginselen welke zijn neergelegd in het Europees Verdrag tot bescherming van de rechten van de mens en in de Overeenkomst van de Verenigde Naties inzake de rechten van het kind.
Ik vind dat op grond van deze elementen kan worden gesteld dat het hier een veilig systeem betreft, een systeem dat geen elementen bevat die de rechten van de burgers in het geding kunnen brengen.
Maar wij moeten wel inzien dat de invoering van een pakket van regelingen in het kader van de Europese Unie met het oog op het reguleren van heel deze problematiek van de asielaanvragen, onderwerp moet zijn van een technisch goed doortimmerde aanpak waarvan niet gezegd mag kunnen worden, dat zij leidt tot een inbreuk op de rechten van de burgers.
Mijnheer de Voorzitter, dames en heren, de heer Seixas de Costa heeft in zijn uiteenzetting de vinger op de wonde gelegd.
De Fractie van de Europese Sociaal-Democraten is het er niet over eens - ik wil dat niet verzwijgen - of wij van jongeren onder de 18 jaar vingerafdrukken mogen nemen.
Sommige afgevaardigden vinden dat van 14- tot 18-jarigen geen vingerafdrukken mogen worden genomen.
Ikzelf vind dat het niet aangaat enerzijds de kiesgerechtigde leeftijd tot 16 jaar te verlagen en anderzijds van jongeren onder de 18 jaar geen vingerafdrukken te mogen nemen.
Dat is niet helemaal consequent.
Het gaat er hier om dit systeem volgens de regels van de rechtsstaat te benaderen.
Als u ons verzekert dat de Raad er niets op tegen heeft dat de Commissie definitief bevoegd blijft voor de uitvoering en dat het Parlement dus controle kan uitoefenen - tenminste op het terrein waarop de Commissie bevoegd is -, zou dat een grote stap voorwaarts zijn.
De Raad heeft echter nog niets in die zin gezegd. Ik ben daarom verheugd over wat u hebt gezegd.
Ik wil u op het volgende opmerkzaam maken: als wij op Europees niveau systemen creëren die in de fundamentele vrijheden van de mensen kunnen ingrijpen - bijvoorbeeld antropometrische behandeling onder dwang - moet de uitvoerende macht aan parlementaire controle onderworpen zijn en moeten de mensen op wie het systeem van toepassing is zich tot de rechtbank kunnen wenden. Bijna alle systemen die wij in het kader van de binnenlandse veiligheid in de Europese Unie tot stand brengen, vertonen die twee tekortkomingen: gebrekkige parlementaire controle en geen gegarandeerde toegang tot justitie.
In principe is die toegang er wel, maar hij wordt nooit nauwkeurig omschreven.
Voor de parlementaire controle geldt hetzelfde.
Als de Commissie bevoegd blijft voor de uitvoering en het regelgevend comité onder de verantwoordelijkheid van de Commissie wordt opgericht, zijn wij het eens.
Anders moeten wij tegen de Raad zeggen dat hij, enerzijds, de Commissie niet haar uitvoerende bevoegdheid kan afnemen en, anderzijds, toch kan verlangen dat het systeem uit de Gemeenschapsbegroting wordt gefinancierd.
Het Parlement zou zich dan over de financiering van het systeem uit de communautaire begroting moeten beraden.
U kunt er zeker van zijn wij dat zouden doen!
De Overeenkomst van Dublin en Eurodac hebben ten doel één enkele lidstaat verantwoordelijk te maken voor de behandeling van een asielverzoek. De motivatie voor de voorgestelde verordening is dat de mogelijkheid tot het nemen van vingerafdrukken moet worden uitgebreid tot bepaalde groepen illegale immigranten, dit op grond van de veronderstelling dat een aanzienlijk aantal van hen al eerder asiel heeft aangevraagd of van plan is asiel aan te vragen.
Het probleem is echter dat een aantal dit niet gedaan heeft en ook niet zal doen. Dit betekent dat de voorgestelde verordening verder gaat dan de strikte voorwaarden van Dublin doordat wordt aangenomen of verwacht dat er asiel is of zal worden aangevraagd.
De Overeenkomst van Dublin is daarom naar de woorden van de Bijzondere Commissie voor EU-aangelegenheden van het Britse Hogerhuis een wankel fundament om een systeem op te bouwen voor het verzamelen en uitwisselen van vingerafdrukgegevens van personen die nog geen asielverzoek ingediend hebben of wellicht niet zullen indienen.
Dit is een rechtskundig onzekere basis voor wetgeving en dat betreur ik.
Het is evenmin duidelijk voor welke illegale immigranten de verordening precies zal gelden.
De lidstaten zijn verplicht om vingerafdrukken te nemen van alle onderdanen van derde landen van 14 jaar en ouder die aangehouden zijn in verband met de illegale overschrijding van hun grens - dit is niet erg duidelijk.
Het nemen van vingerafdrukken is een ernstige aantasting van de persoonlijke levenssfeer. Er zal dan ook zorgvuldig afgewogen moeten worden of dergelijke verplichtingen verenigbaar zijn met het Europees Verdrag tot bescherming van de Rechten van de Mens.
Ik ben er niet zeker van dat dit daadwerkelijk gedaan is.
Een ander punt van zorg is de gegevensbescherming. Het Parlement wilde om deze reden de bepalingen voor het wissen van gegevens uitbreiden tot bijvoorbeeld diegenen die een wettelijke status hebben verworven om in een lidstaat te verblijven, ook als dit geen vluchtelingenstatus is.
Het verheugt mij dat de eis van het Parlement om de gegevens te wissen van eenieder aan wie een subsidiaire of tijdelijke vorm van bescherming verleend is, in het gewijzigd voorstel is opgenomen. Maar mag ik vragen of hieronder bijvoorbeeld ook - in het systeem dat ik het beste ken - de Britse bijzondere verblijfsvergunning zou vallen?
Tot slot, mijnheer de Voorzitter, wat de motivatie ook moge zijn om het Eurodac-systeem uit te breiden tot het nemen van vingerafdrukken van bepaalde groepen illegale immigranten, ben ik er persoonlijk niet van overtuigd dat dit voorstel juridisch waterdicht is.
Zijn de Raad en de Commissie hier wel van overtuigd?
Mijnheer de Voorzitter, dames en heren, wij beginnen in Europa met de totstandbrenging van een gemeenschappelijk asiel- en immigratierecht.
Wij moeten dus over instrumenten kunnen beschikken om de nodige controles uit te voeren.
Een gemeenschappelijk immigratierecht betekent dat er geen binnengrenzen meer zijn, maar dat men aan de buitengrenzen de verantwoordelijkheid op zich neemt voor wie de Europese Unie binnenkomt.
Het is volkomen duidelijk dat er bijvoorbeeld op het gebied van het asielrecht misbruiken zijn.
In alle Europese landen is het aantal mensen die om andere redenen dan politieke vervolging asiel vragen, veel groter dan het aantal mensen van wie wordt erkend dat ze politiek worden vervolgd.
Het misbruik ligt niet alleen in het feit dat mensen ten onrechte asiel vragen, maar ook dat dezelfde asielzoekers dat in verschillende landen doen.
Dat misbruik kunnen wij alleen uitschakelen als wij het langverwachte Eurodac-vingerafdrukkensysteem invoeren en als de Raad eindelijk besluit dat systeem toe te passen.
Het systeem heeft al vaak zijn deugdelijkheid bewezen en is ook een voorwaarde om asiel aanvaardbaar te maken.
Daarom willen wij dat de Raad een besluit neemt zodat Eurodac, waarmee vingerafdrukken in heel Europa kunnen worden vergeleken, eindelijk kan worden ingevoerd.
Dat is nu de opdracht van de Raad.
Geachte collega's, zoals de vertegenwoordigers van de Raad ons hebben gezegd, kunnen de in de tekst te verwerken amendementen van het Parlement bijdragen tot de verbetering van de ontwerpverordening, of is deze hierdoor al verbeterd.
Toch blijft de ontwerpverordening voor ons onaanvaardbaar, omdat zij de onderdanen van derde landen stigmatiseert en hen als criminelen dreigt aan te merken.
Kunnen wij vandaag - nu wij praten over een Handvest van de grondrechten, nu we het, net als gisteren overigens, hebben over een verslag over de mensenrechten - wel in een veilig '" Fort Europa" wonen, terwijl deze rechten daarbuiten, ja zelfs binnen dit fort worden geschonden?
Bovendien hebben wij gewoon bezwaar tegen deze ontwerpverordening omdat wij vinden dat die vandaag geen bestaansreden heeft.
We hebben het gevoel dat het paard achter de wagen wordt gespannen.
Er worden instrumenten gebruikt en ingevoerd, zonder dat er eerst ook maar is nagedacht over een echt geharmoniseerd beleid ten aanzien van het recht op vrij verkeer, op gezinshereniging en op asiel.
Laten we dus eerst dit beleid harmoniseren en daarna zullen we ons wel buigen over de uitvoerings- en controle-instrumenten.
Een derde punt dat ons, tot slot, bijzonder dwarszit, is dat het advies van het Parlement wordt genegeerd.
We raken hier namelijk het belangrijke punt van het democratisch krediet voor de afgevaardigden van het Europees Parlement.
Het is toch jammer dat we vandaag de indruk hebben nergens goed voor te zijn.
Er is sprake van onthouding bij de stemming, maar dat is eigenlijk ook normaal, aangezien er toch geen rekening wordt gehouden met de standpunten van de afgevaardigden.
Kortom: voor de totstandbrenging van deze ruimte van vrijheid, veiligheid en rechtvaardigheid zijn er inderdaad instrumenten nodig, maar er zal geen veiligheid zijn zonder echte rechtvaardigheid, noch vrijheid zonder eerbiediging van rechten.
Mijnheer de Voorzitter, geachte collega's, wij praten in dit Parlement al de hele dag over mensenrechten en hoge idealen. Daarom is het beschamend dat de Unie nooit de daad bij het woord voegt als het erop aankomt.
Met Eurodac gaan de Commissie en de Raad naar mijn mening te ver in de controle op asielzoekers en andere burgers uit derde landen die de grenzen van Fort Europa overschrijden.
Het Eurodac-project bevat een aantal onrechtvaardigheden en schendingen.
Ten eerste is het bijhouden van vingerafdrukken van minderjarigen - en van zelfs 14-jarigen - die geen misdrijf hebben gepleegd, strijdig met de VN-Overeenkomst inzake de rechten van het kind, die ons vraagt kinderen te beschermen en een leeftijdsgrens van 18 jaar voor het begrip kind te hanteren, tenzij wij in onze eigen wetgeving een andere leeftijd hebben opgenomen, maar dat is voorzover ik weet in de Unie niet het geval.
Het bijhouden van vingerafdrukken gedurende een periode van tien jaar, ook al heeft de betrokkene geen enkele wet overtreden, of ook al heeft de betrokkene misschien zelfs een geldige verblijfsvergunning voor de Unie gekregen, is een inbreuk op het recht op bescherming van de persoonlijke levenssfeer zoals dat in het Verdrag tot bescherming van de rechten van de mens is opgenomen.
Het verwarren van asielzoekers met illegale immigranten is strijdig met het Vluchtelingenverdrag.
De mensenrechten en de fundamentele rechten, waarover zoveel gepraat wordt, zijn waardeloos als we niet in staat zijn ze in de praktijk toe te passen, ook voor de mensen die Fort Europa zouden binnenglippen.
De indruk die deze mensen van onze "ruimte van vrijheid, veiligheid en rechtvaardigheid" krijgen als ze hier zijn en die in hun geheugen gegrift blijft, verschilt sterk van de waarden die bij feestelijke gelegenheden als wereldwijde en universele waarden worden voorgesteld.
Daarom verzoek ik de Commissie en de Raad Eurodac de stille dood die het verdient, te laten sterven.
Mijnheer de Voorzitter, namens de Fractie Unie voor een Europa van Nationale Staten druk ik mijn vertrouwen uit in de Raad voor de behandeling van deze kwestie en zoals vele collega's verzoek ik de Raad nu een besluit te nemen om Eurodac in werking te laten treden.
Wij zeggen dat we een gebied met een zo groot mogelijke rechtszekerheid willen, maar merkwaardig genoeg zijn we in de volgende zin dan weer wantrouwig wat de uitvoering van deze regeling betreft.
Naar mijn mening is Eurodac bedoeld om de rechten van asielzoekers te garanderen, niet om hun rechten te schenden als zij hiernaartoe zijn gekomen om in eer en geweten asiel aan te vragen.
Ik kan mij niet indenken dat de Raad of de Commissie dit systeem zo wenst op te bouwen dat het de vrijheid van burgers die aan de wet gehoorzamen, op de een of andere manier zou beperken.
Het systeem past in de totstandbrenging van een ruimte van vrijheid en rechtvaardigheid en dat steunen wij.
Mijnheer de Voorzitter, het geharrewar rondom de aanneming van het Eurodac-systeem heeft begrijpelijkerwijs heel wat vragen doen rijzen over de opportuniteit en de doelmatigheid van het vingerafdrukkensysteem voor asielaanvragers en immigranten, dat een aanvulling moet zijn op de Overeenkomst van Dublin.
Ik behoor tot degenen die een sterke voorbehoud hebben ten aanzien van dit systeem.
Veel onderdelen hiervan baren ons grote zorgen. Wij zijn met name bevreesd voor schending van het Europees Verdrag tot bescherming van de rechten van de mens, waaronder het recht op de bescherming van de persoonlijke levenssfeer, evenals van de VN­Overeenkomst inzake de rechten van het kind, daar met Eurodac vingerafdrukken kunnen worden genomen van kinderen vanaf 14 jaar.
Bovendien roept dit vingerafdrukkensysteem negatieve associaties op. Men brengt dit al gauw in verband met de opheldering van misdaden door de politie en de misdaden zelf.
De uitbreiding van het systeem tot asielaanvragers scheert vluchtelingen en immigranten over één kam met criminelen en illegalen. Dat is mijns inziens absoluut niet gerechtvaardigd en druist in tegen elk beginsel van het volkerenrecht en de eerbiediging van de mensenrechten, waartoe men overeenkomstig het Verdrag van Genève, waarvan wij vanmorgen met een uitvoerig debat de 50ste verjaardag hebben gevierd, verplicht is.
De toepassing van dit systeem garandeert trouwens niet eens voor de volle honderd procent dat de identiteit van de betrokken persoon ook daadwerkelijk wordt vastgesteld. Dat heeft men wel vaker vastgesteld in strafzaken en daarom kan men niet zeggen dat met dit systeem de toepassing van de Overeenkomst van Dublin wordt vergemakkelijkt en misbruik van het asielrecht wordt voorkomen.
Het Europees Parlement wil hoe dan ook de mogelijkheid hebben tot parlementaire controle zodra de Raad en de Commissie een definitief besluit nemen over dit vraagstuk.
Het zou echter mijns inziens het beste zijn indien de Raad en de Commissie een gemeenschappelijk asiel- en immigratiebeleid zouden uitvaardigen, een op de Europese humanitaire en democratische waarden en de eerbiediging van de mensenrechten gegrondvest beleid.
Mijnheer de Voorzitter, in de eerste plaats is de Commissie zeer verheugd over de heel duidelijke verklaring van de vertegenwoordiger van de Raad dat het Eurodac-systeem alleen is ontwikkeld om de Overeenkomst van Dublin ten uitvoer te kunnen brengen.
Ik ben het eens met wat hij al heeft gezegd, namelijk dat er een probleem is ten aanzien van de territoriale toepassing van de Eurodac-verordening.
Ik kan tevens bevestigen dat de Raad de Commissie niet verzocht heeft om een gewijzigd voorstel.
Uit het debat blijkt niettemin dat dit onderwerp zeer gevoelig ligt. Zoals ik duidelijk verklaard heb tegenover het Parlement, is dit een van de weinige onderwerpen waarover de drie instellingen van standpunt verschillen.
Het standpunt van de Commissie verschilt in dit geval van het standpunt van zowel de Raad als het Parlement.
Wij hebben daarom besloten, hoewel ons niet verzocht is om een nieuw voorstel, het benodigde extra werk op ons te nemen om de Raad een gewijzigd voorstel voor te leggen om de politieke opties die er zijn, te verduidelijken.
De Commissie heeft in haar gewijzigde voorstel de door het Parlement voorgestelde oplossing overgenomen om de gegevens uit de centrale gegevensbank te wissen zodra duidelijk is dat de persoon in kwestie de vluchtelingenstatus heeft.
De bedenkingen van het Parlement met betrekking tot de leeftijdsgrens voor het nemen van vingerafdrukken hebben wij echter niet onderschreven.
Wij beschouwen 14 jaar en ouder als een geschikte leeftijd.
Dit komt misschien omdat ik - evenals de vertegenwoordiger van de Raad - uit een land kom waar kinderen van 10 jaar hun vingerafdrukken moeten laten nemen om hun eerste identiteitskaart te kunnen krijgen.
Ik kan me mijn land onmogelijk voorstellen als een land dat alle kinderen van 10 jaar en ouder criminaliseert alleen omdat er vingerafdrukken genomen zijn voor hun eerste identiteitskaart.
Ik weet nog hoe belangrijk het voor mij was om mijn eerste identiteitskaart te krijgen.
Ik begrijp echter wel dat deze kwestie zeer gevoelig ligt.
De Commissie wil het Parlement daarom verduidelijken, waarom zij strikt vasthoudt aan twee uitgangspunten.
In de eerste plaats moeten we van Eurodac geen antwoorden verwachten die Eurodac niet kan geven.
Verder zijn we van mening dat een aantal vragen die barones Ludford gesteld heeft en een aantal punten die door mevrouw Boumedienne-Thiery aan de orde gesteld zijn - welke zeer belangrijk zijn - behandeld moeten worden binnen de context van de verordening over tijdelijke en subsidiaire bescherming die de Commissie actief voorbereidt.
Wij zullen in de komende maanden met voorstellen komen voor het Parlement en de Raad.
Wij hebben juist deze week een werkdocument afgerond voor een hernieuwde beoordeling van de Overeenkomst van Dublin zelf.
We willen niet alleen over de technische problematiek van Eurodac een debat openen, maar ook over de essentiële oplossingen voor de huidige Overeenkomst van Dublin.
We willen geen tijd verliezen.
We willen een zo breed mogelijk beeld krijgen van alle instrumenten die betrekking hebben op het asielbeleid.
Op welk punt verschillen de standpunten van de Commissie en de Raad?
De Raad is uiteraard genereus geweest in de zin dat hij het beheer en het technisch functioneren van het systeem aan de Commissie heeft overgelaten.
Op één punt is de Commissie het echter niet eens is met de Raad.
Wij zijn het er niet mee eens dat de Raad de bevoegdheden om het systeem ten uitvoer te leggen, voor zichzelf houdt.
Volgens het comitologiebesluit zijn er onvoldoende gronden voor de Raad om de uitvoeringsbevoegdheden in eigen hand te houden en deze niet over te dragen aan de Commissie.
De Commissie stelt voor dat de bevoegdheden tot uitvoering van het systeem worden overgedragen aan de Commissie met daarnaast een commissie van vertegenwoordigers van alle lidstaten.
Dit is volgens ons een meer samenhangende en doorzichtige manier om het systeem te beheren en het Parlement meer mogelijkheden te bieden om de wijze waarop de Commissie het Eurodac-systeem beheert en ontwikkelt nauwlettend te volgen.
Deze evenwichtige oplossing kan misschien zorgen voor een meer ontspannen en vertrouwensvolle sfeer, die wat van het voorbehoud en de politieke twijfel, waarvan verschillende leden van het Parlement tijdens dit debat hebben blijkgegeven, kan wegnemen.
Ik ben misschien koppig, maar dit is mijn oprechte overtuiging.
Dank u, mijnheer de commissaris.
Het gecombineerd debat is gesloten.
Veterinairrechtelijke vraagstukken op het gebied van het intracommunautaire handelsverkeer in runderen en varkens
Aan de orde is het verslag (A5­0044/2000) van de heer Graefe zu Baringdorf, namens de Commissie landbouw en plattelandsontwikkeling, over het voorstel voor een richtlijn van het Europees Parlement en de Raad houdende wijziging van richtlijn 64/432/EEG inzake veterinairrechtelijke vraagstukken op het gebied van het intracommunautaire handelsverkeer in runderen en varkens (COM(1999) 456 - C5-0239/1999 - 1999/0217(COD)).
Mijnheer de Voorzitter, dames en heren, in dit verslag gaat het erom dat de Commissie een sedert 1 juli 1999 geldende bepaling wil opheffen en tot de situatie van voor die datum wil terugkeren.
De Commissie verantwoordt dat door erop te wijzen dat de lidstaten hun verplichting om een controlesysteem tot stand te brengen niet zijn nagekomen en dat wij daarom tijdelijk naar de vroegere situatie moeten terugkeren.
Wij onderschrijven de impliciete kritiek van de Commissie op de lidstaten dat ze hun werk niet hebben gedaan. Wij vinden het echter buitengewoon jammer dat wij juist omdat de lidstaten hun plicht niet hebben gedaan goedgekeurde en eigenlijk al in werking getreden wijzigingen en verbeteringen in een controlesysteem niet kunnen toepassen.
Toch zijn wij het eens met de Commissie. Wij menen immers dat de oude regeling voldoende zekerheid biedt, temeer daar de Commissie deze slechts met één jaar wil verlengen.
Toch houdt de Commissie nog een slag om de arm. Overeenkomstig het akkoord met de Raad, het comitologiebesluit van de Raad van 28 juni 1999, wil ze een overgangsperiode van drie jaar.
Wij, het Parlement, vinden dat ietwat zonderling. Mijnheer Byrne, als het toch vier jaar zal duren, had u meteen ook vier jaar moeten vragen.
Zo had u de lidstaten een signaal kunnen geven. Als de Commissie toch voorziet in de mogelijkheid om de zaak drie jaar uit te stellen, waarom moeten wij dan onze verplichtingen nakomen?
Ook hiermee zijn wij echter bereid in te stemmen.
Wij hebben een amendement ingediend om de periode tot twee jaar te beperken. Tijdens de besprekingen met de Commissie is duidelijk geworden dat ook zij dat amendement wil overnemen.
Wij hebben vastgesteld dat u het comitologiebesluit uitvoerig hebt toegelicht, hoewel u met de Raad allang had afgesproken dat de verwijzingen naar de artikelen kort zouden zijn.
Wij aanvaarden uw akkoord met de Raad en hebben nu zelf op mijn naam een amendement ingediend waarin wij vragen de nieuwe regeling over te nemen. Ik merk daarbij op dat u, omdat de rechtsgrondslag artikel 37 en artikel 152 is, ons niet alleen artikel 17, maar ook artikel 17a hebt voorgelegd op grond van het argument dat het hier om een raadplegings- en een medebeslissingsprocedure gaat.
In het kader van de medebeslissingsprocedure geldt volgens het comitologiebesluit artikel 8, wat het volgens artikel 37 niet doet.
Wij menen dat die twee afzonderlijke rechtsgrondslagen niet nodig zijn en hebben een amendement ingediend om artikel 17a te schrappen.
Het amendement moet als volgt luiden: "Als naar dit artikel wordt verwezen, verloopt de regelgevingsprocedure van artikel 5 in overeenstemming met artikel 7 en eventueel in de medebeslissingsprocedure overeenkomstig artikel 251 van het Verdrag en artikel 8 van het besluit van 99/468/EG."
Ik hoop dat de Commissie dit amendement kan overnemen.
Wij bevinden ons in de medebeslissingsprocedure.
Als de Commissie en de Raad onze amendementen kunnen overnemen, wordt de verkorte procedure gevolgd. Aangezien sedert 1 juli 1999 enige rechtsonzekerheid heerst, zou dat goed zijn.
Wij hebben ook vroeger al intensieve besprekingen gevoerd.
Ik kijk uit naar uw standpunt.
Ik hoop dat u het eens bent met wat wij ook tijdens onze besprekingen hebben gezegd, temeer daar wij het inhoudelijk eens zijn.
Mijnheer de Voorzitter, het gaat hier om wijzigingen van een richtlijn inzake het intracommunautaire handelsverkeer in runderen en varkens.
Om te beginnen wil ik de rapporteur graag feliciteren met zijn rapport en zeggen dat ik het uitermate eens ben met de opmerkingen die hij zojuist gemaakt heeft.
Tijdens de commissiefase van het debat heb ik één wijziging voorgesteld die door de Commissie landbouw en plattelandsontwikkeling aanvaard is. De wijziging betreft de noodzaak voor het invoeren van een behoorlijk systeem van steekproeven, inspecties en controles door de lidstaten dat er borg voor staat dat deze bepalingen doeltreffend worden toegepast.
Mijn amendement is een verzoek aan de Commissie om te volgen of de lidstaten de benodigde inspecties uitvoeren die in deze bepalingen zijn neergelegd. Een correcte uitvoering van deze bepalingen is namelijk van essentieel belang voor het welslagen van een campagne om tuberculose en brucellose te bedwingen en uit te roeien.
Mag ik tevens opmerken dat deze bepalingen op dit moment voor mijn eigen lidstaat voor een groot deel helaas alleen in theorie gelden omdat wij de laatste vier jaar geen levende runderen hebben mogen uitvoeren uit het Verenigd Koninkrijk.
Zelfs de uitvoer van dode runderen wordt nog tegengehouden door bepaalde landen. Het verbod op de uitvoer van rundvlees uit het Verenigd Koninkrijk is op 1 augustus 1999 opgeheven, maar zoals bekend wordt dit verbod tot op de dag van vandaag nog altijd onrechtmatig gehandhaafd door Frankrijk en Duitsland.
De export binnen de varkenssector heeft ook te lijden van de acute problemen waar de varkenssector de afgelopen twee jaar mee te maken heeft gekregen.
In Schotland, mijn eigen land, is de nationale varkensstapel de laatste twaalf maanden met maar liefst 25% afgenomen.
Als de Britse regering niet snel actie onderneemt, zal de komende maanden nog eens 25% verdwijnen.
Deze afschuwelijke situatie is het gevolg van een combinatie van factoren zoals het sterke Britse pond, de hoge eisen die de Britse regering nu stelt aan het welzijn en de hygiëne binnen de varkenssector en de extra kosten die voortvloeien uit de bse-crisis.
Briste varkenshouders worden door deze factoren tot faillissement gedreven omdat steeds meer detailhandelaren en supermarkten in het Verenigd Koninkrijk goedkope importproducten inkopen.
Nu blijkt dat de situatie zelfs nog verder kan verslechteren door de plannen van de EU-kandidaat-landen in Midden- en Oost-Europa om hun netto­exporten van varkensvlees met bijna 300% te verhogen tegen het jaar 2006.
Deze landen zullen tegelijkertijd proberen om derogaties van de EU te verkrijgen om varkensvlees te kunnen produceren waarvoor normen voor welzijn en hygiëne gelden die volgens de huidige wetgeving van de EU als onwettig beschouwd zouden worden.
Wil Groot-Brittannië ooit opnieuw een dynamische intracommunautaire handel in runderen en varkens op gang kunnen brengen, dan zal onmiddellijk hulp geboden moeten worden om de rampzalige omstandigheden te verlichten waar het platteland van Groot-Brittannië en onze varkens- en rundvleessectoren in het bijzonder onder lijden.
Ik hoop dat deze boodschap doordringt tot de Britse minister van Financiën.
Mijnheer de Voorzitter, ik ben het ook met de rapporteur eens over de fundamentele vraagstukken en zal mij natuurlijk graag aansluiten bij het amendement dat stelt dat de overgangsfase slechts twee jaar moet bedragen.
Er is immers sprake van nalatigheid aan de kant van de lidstaten bij het invoeren van dit systeem.
Er is sprake van ernstige dierziektes en het belangrijkste in dit debat is naar mijn mening dat wij het systeem nu snel operationeel moeten maken, zodat wij kunnen voorkomen dat de regelgeving enkele malen wordt uitgesteld, terwijl deze zo snel mogelijk van kracht moet worden.
De heer Stevenson heeft gezegd dat de export uit Oost-Europa toeneemt. Waarde collega's, wij zijn nu bezig met de uitbreiding van de Europese Unie en wij nemen de landen in Oost-Europa op in de EU.
Als onze eigen systemen niet in orde zijn, hoe kunnen wij dan eisen dat de nieuwe lidstaten op dit gebied orde op zaken hebben, voordat zij zich kunnen aansluiten bij ons landbouwbeleid?
Wij benadrukken dat voedselveiligheid en een Europees landbouwmodel ons uitgangspunt en toekomstbeeld moeten zijn en wij veronachtzamen in de lidstaten fundamentele zaken waarmee de systemen daarvoor worden gecontroleerd.
Daarom moeten wij er voortaan zeer strikt op toezien dat de lidstaten de systemen waarover wij hier gezamenlijk een besluit nemen werkelijk invoeren.
Als dit niet het geval is, moet er een sanctie zijn waarmee afdoend orde op zaken kan worden gesteld.
Mijnheer de Voorzitter, ik sluit mij aan bij de felicitaties van de vorige sprekers aan de rapporteur.
Hij heeft deze kwestie met zijn gebruikelijke overtuiging en grote toewijding behandeld.
Ik was erg verheugd hem te horen zeggen dat er geen wezenlijk conflict bestaat over de principes en doelstellingen van de voorgestelde richtlijn.
Ik twijfel er niet aan dat de commissaris zijn medewerking zal verlenen aan het vinden van een bevredigende oplossing omdat zowel het Parlement als de Commissie op dit zeer belangrijke en cruciale gebied een gezamenlijk doel hebben.
De richtlijn inzake het intracommunautaire handelsverkeer in runderen is van het grootste belang voor het economisch overleven van veehouders, met name in mijn eigen land, Ierland, waar ruim 90% van de totale veeproductie geëxporteerd wordt - de export van levende have naar het vasteland van Europa en daarbuiten maakt hier een heel groot deel van uit.
Op dit punt steun ik de voorstellen om de richtlijn van 1997 verder bij te werken, met de opmerking dat dit op verstandige wijze dient te gebeuren.
We moeten onnodige bureaucratie vermijden en tegelijkertijd zorgen voor volledige traceerbaarheid van het vee en bescherming van de volksgezondheid.
Mijnheer de Voorzitter, in dit voorstel wordt beoogd een voor de Spaanse regering bestaande vrijstelling ten aanzien van richtlijn 64/432 te verlengen.
Zonder deze vrijstelling zou de Spaanse regering een systeem van veterinaire controles op tuberculose en brucellose ten uitvoer moeten leggen voor elk rund dat vanuit Spaans grondgebied geëxporteerd wordt.
Deze controles worden uiteraard al uitgevoerd door vele andere staten.
Deze vrijstelling heeft belangrijke gevolgen voor mijn land.
Terwijl Spanje vrijstelling geniet, heeft de Britse vleesindustrie zwaar te lijden onder de toepassing van een soortgelijke richtlijn waarvoor ruïneus dure veterinaire controles in onze slachthuizen uitgevoerd moeten worden.
Deze richtlijn stelt dermate strenge eisen aan het veterinaire toezicht dat er een tekort is aan Britse dierenartsen om het werk uit te voeren.
Maar in plaats van ons meer tijd te gunnen, heeft de Commissie een inbreukprocedure ingeleid.
Om te voorkomen dat dit een zaak voor het Europees Hof van Justitie wordt, heeft mijn regering grote aantallen dierenartsen uit de rest van de EU moeten aanwerven. Driehonderd van hen komen uit Spanje.
Als Spanje zo'n overvloed aan dierenartsen heeft dat het zich kan veroorloven om er zoveel naar mijn land te sturen, waarom heeft het dan zoveel moeite met de uitvoering van het systeem van veterinaire controles dat bij deze richtlijn wordt voorgeschreven?
Het lijkt mij niet juist dat de Commissie Britse slachthuizen het vuur aan de schenen legt terwijl Spanje zijn verplichtingen niet na hoeft te komen.
Waarom maakt de Commissie het Spanje zo makkelijk?
Zou zij zich niet af moeten vragen waarom Spanje het zich kan veroorloven om zoveel dierenartsen naar het Verenigd Koninkrijk te sturen om een soortgelijke richtlijn uit te voeren en zou zij er misschien niet op moeten aandringen dat deze dierenartsen worden thuisgehouden om het Gemeenschapsrecht in hun eigen land toe te passen?
Om deze reden is de voorgestelde richtlijn naar mijn mening niet juist en zal ik tegen stemmen.
De belangstelling van Ierland voor deze wijziging van de richtlijn heeft te maken met een verzoek van ons land om het uitvoeren van controles op tuberculose toe te staan op verzamelpunten in plaats van op de oorspronkelijke locaties zoals momenteel in Ierland gebruikelijk is; ik begrijp dat we ongeveer twee jaar de tijd hebben om eventuele problemen die wij hiermee hebben met de Commissie te bespreken en het verheugt mij de commissaris hier vandaag te zien.
Volgens de handelsregels van de EU en in het belang van de voedselveiligheid en het vertrouwen van de consument in de gezondheid van dieren moeten jaarlijks controles uitgevoerd worden om de officiële tuberculosevrije status van onze veestapels te handhaven.
De Ierse veestapel telde de laatste jaren rond de 7 à 8 miljoen dieren. Bij 10,5 miljoen dieren, verdeeld over zo'n 138.000 kudden, zijn de afgelopen jaren jaarlijks tuberculosetests uitgevoerd.
Sinds in 1954 ons anti-tuberculoseprogramma ingevoerd werd, hebben wij in Ierland - een klein land - 2,54 miljard euro uitgegeven aan controles op tuberculose en later brucellose.
Dit is naar mijn mening een bewijs van onze vastberadenheid om de gezondheid van ons vee in Ierland te beschermen.
Zodra er een positieve reactie op een tuberculosetest bekend is, wordt een speciaal hierop aansluitend testprogramma in werking gesteld voor de beslagen die grenzen aan de beslagen waaraan beperkingen opgelegd zijn.
Alle testgegevens worden geanalyseerd door een speciaal team voor tuberculoseonderzoek.
Bij alle geslachte dieren wordt standaard een autopsie verricht door dierenartsen in dienst van het Ierse Ministerie van Landbouw.
Dieren die positief reageren op een tuberculosetest worden geslacht.
Al tijdens de eerste stadia van het programma ter uitroeiing van tuberculose bij runderen heeft het Ministerie van Landbouw het belang ingezien van controles voorafgaand aan transport van het vee en wij rekenen erop dat ons amendement op de wijzigingsrichtlijn positief wordt ontvangen.
Ik verzoek de commissaris met name rekening te willen houden met het feit dat de enige test waarin binnen de EU en de Ierse wetgeving wordt voorzien, de enkelvoudige intracutane vergelijkende test is die is vastgelegd in richtlijn 64/432/EG.
Ik begrijp dat er hard gewerkt wordt aan de ontwikkeling van op laboratoriumonderzoek gebaseerde bloedonderzoeken voor tuberculose waarvan de gamma-interferontest het meest veelbelovend is.
De gamma-interferontest kan in de praktijksituatie in het veld gebruikt worden als aanvulling op de tuberculinetests van de beslagen.
Ik zou de commissaris willen vragen hoever deze ontwikkelingen nu zijn en hoe snel er een bloedonderzoek goedgekeurd zal worden door de EU.
De tuberculosetest die wij momenteel gebruiken, is specifiek voor een beslag - niet voor een dier.
We moeten naar een stadium waarin bloedonderzoeken voor afzonderlijke dieren mogelijk zijn.
Mijnheer de Voorzitter, mijnheer de commissaris, veterinairrechtelijke vraagstukken zijn niet alleen voor de economie, maar ook voor de consument van het grootste belang.
Bovendien veroorzaken dierziekten telkens opnieuw enorme economische verliezen.
Met het oog op de zekerheid en transparantie wil de Commissie met deze richtlijn vooral elektronische databanken oprichten waaruit informatie over runderen en varkens en het vervoer daarvan kan worden gehaald.
Die op te richten databanken zijn ook een onderdeel van het systeem van etikettering en registratie van runderen overeenkomstig de verordening.
Aangezien bij de omzetting van de richtlijn en door de lange duur van de medebeslisisngsprocedure moeilijkheden zijn gerezen, is de Commissie tot de conclusie gekomen dat overgangsmaatregelen nodig zijn om problemen bij de handel in levende runderen en varkens te voorkomen.
Ik ben het met de rapporteur eens dat, als de overgangstermijnen te lang zijn, de lidstaten altijd lang wachten om vervelende communautaire bepalingen om te zetten. Daarom moeten wij ons afvragen of die marge van drie jaar echt wel zinvol is.
Het amendement van de heer Daul om de termijn tot twee jaar te beperken is volgens mij een goed compromis.
Ik merk ook op dat wij de bepalingen en uitzonderingen niet nog ingewikkelder mogen maken en dat wij die eerder moeten vereenvoudigen.
Wij moeten beslist rekening houden met de opmerkingen van het Economische en Sociaal Comité over de strikte begrenzing van de uitzonderingsregelingen en de harmonisering van de veterinaire voorschriften.
Ik kan niet aanvaarden dat een aantal landen telkens nieuwe excuses verzinnen en achterop hinken terwijl andere landen wel hun werk doen.
Dat vervalst de concurrentie. Daarom ben ik ervoor dat de regeling spoedig voor iedereen gaat gelden.
Mijnheer de Voorzitter, ik zal proberen kort te zijn en niet alle beschikbare tijd te benutten.
Ik zal me beperken tot deze opmerking: vanmorgen heeft een collega in dit Huis gezegd dat er geen vrijheid is zonder regels.
Maar wanneer er teveel regels zijn, gaat vrijheid over in verwarring.
Me dunkt dat deze maatregel lijdt aan zo' n overmaat aan regelgeving.
Over deze materie is sinds 1964 een reeks opeenvolgende regels ingevoerd: in sommige gevallen zijn de regels toegepast, in veel gevallen niet; een deel van de regels is uitgesteld en bepaalde regels zijn niet omgezet door de lidstaten.
Waarschijnlijk kan de lidstaten die bepaalde richtlijnen niet hebben omgezet, nalatigheid worden verweten; we moeten ons echter afvragen waarom dit zo vaak gebeurt, en in een zo groot aantal landen.
De oorzaak hiervan is zeer waarschijnlijk dat er zich moeilijkheden voordoen bij het toepassen van de richtlijnen.
Waarschijnlijk duurt het aanpassen van de nationale wetgeving zo lang omdat dit kostbaar, gecompliceerd en vaak improductief is.
Ik wil dus het volgende duidelijk maken: in geval van een teveel aan regels - en in dit geval is er een overmaat aan regels opgenomen in de voorbereidende maatregelen van de voorgestelde tekst, die over het geheel genomen aanvaardbaar is - wanneer er zoveel verschillende teksten zijn, wordt de toepassing problematisch, ze wordt uitgesteld en het risico van lacunes in de wet en in de praktijk neemt toe: wettelijke lacunes omdat de bevoegdheden elkaar overlappen en de normen verwarrend zijn; praktische lacunes omdat natuurlijk in veel sectoren het gevaar bestaat dat er niet genoeg gecontroleerd wordt, waardoor ook het consumentenbeleid het risico loopt ontoereikend te zijn.
Mijnheer de Voorzitter, mag ik u in de eerste plaats bedanken voor de belangstelling die u getoond heeft voor het voorstel van de Commissie houdende wijziging van richtlijn 64/432 inzake veterinairrechtelijke vraagstukken op het gebied van het intracommunautaire handelsverkeer in runderen en varkens.
Mijn dankbaarheid gaat met name uit naar de heer Graefe zu Baringdorf voor zijn verslag over dit voorstel en de leden van de Commissie landbouw en plattelandsontwikkeling voor hun steun aan het merendeel van de wijzigingen die door de Commissie zijn voorgesteld en voor de amendementen die in het eerste verslag van de Commissie landbouw en plattelandsontwikkeling zijn opgenomen.
De lidstaten kwamen voor ernstige handelsproblemen te staan bij de uitvoering van de bijgewerkte veterinairrechtelijke voorschriften voor het intracommunautaire handelsverkeer van richtlijn 64/432 die 1 juli vorig jaar van kracht werden.
Om de overgang naar de nieuwe voorschriften te vergemakkelijken, heeft de Commissie op basis van de artikelen 37 en 152 van het Verdrag amendementen op de richtlijn voorgesteld. Deze amendementen betreffen onder andere overgangsmaatregelen om de meest dringende handelsproblemen op te lossen, kleine correcties en ophelderingen in de bijlagen en een algemeen mandaat voor de Commissie om overgangsmaatregelen vast te stellen conform de nieuwe comitologieprocedure die in het voorstel is opgenomen.
De Commissie landbouw en plattelandsontwikkeling van het Europees Parlement heeft ingestemd met twee van de amendementen op het Commissievoorstel die door de heer Graefe zu Baringdorf ingediend zijn.
Het eerste amendement stelt dat de lidstaten de richtlijn volledig moeten naleven en dat zowel de lidstaten als de Commissie op de naleving moeten toezien door middel van controles.
Het tweede amendement strekt ertoe de overgangsregelingen te beperken tot twee jaar.
De Commissie kan instemmen met de amendementen 1 en 2 en moet daarom het amendement afwijzen van mevrouw Auroi dat beoogt alle overgangsmaatregelen te schrappen.
Ik betreur het echter dat ik niet kan instemmen met schriftelijk amendement 3 dat de heer Graefe zu Baringdorf vorige week heeft ingediend.
In dit amendement worden uitvoeringsmaatregelen voorgesteld met betrekking tot artikel 37 voor de invoering van een managementprocedure met controlerecht.
Dit strookt duidelijk niet met artikel 2 van besluit 99/468 van de Raad inzake comitologie waarin voorzien wordt in regelgevende comités voor veterinairrechtelijke vraagstukken. Na uitgebreide discussies met mijn kabinet over dit standpunt van ons, ziet het er naar uit dat de heer Graefe zu Baringdorf hiermee wellicht niet akkoord kan gaan.
Maar misschien heeft de heer Graefe zu Baringdorf de comitologie niet juist geinterpreteerd en wil hij zijn amendement tijdens deze plenaire vergadering opnieuw wijzigen.
Dit verbaast mij en baart mij zorgen.
Ik betreur het dat ik niet kan instemmen met uw nieuwe amendement waarmee de artikelen 17 en 17a vervangen worden door één enkel nieuw artikel waarin de volledige comitologieprocedure opgenomen is.
In het amendement wordt een nieuw regelgevend comité voorgesteld waarbij het Parlement het controlerecht heeft en ik citeer uit de brief die hij mij gestuurd heeft: "In het geval van een medebeslissingsprocedure op basis van artikel 251, inzonderheid artikel 8" - dat wil zeggen artikel 8 van besluit 99/468 van de Raad inzake comitologie.
Ik kan u verzekeren dat ik veel belang hecht aan de rol van het Parlement bij het wetgevingsproces, met name ten aanzien van de comitologie in de medebeslissingsprocedure.
De algemene doelstelling is om snelle en doeltreffende resultaten te bereiken zodat het beleid vertaald kan worden in wetgevingsbesluiten.
Het kader voor de comitologieprocedure is duidelijk vastgelegd in het hierboven genoemde besluit van de Raad.
Er is voorzien in het controlerecht van het Parlement op gebieden die verband houden met medebeslissing, dat wil zeggen artikel 8.
De gewijzigde richtlijn 64/432 is gebaseerd op de artikelen 37 en 152 van het Verdrag.
De nieuwe bepaling met betrekking tot de uitvoeringsbevoegdheden van de Commissie om overgangsmaatregelen vast te stellen, kan directe gevolgen hebben voor de volksgezondheid.
Dit is de reden waarom de Commissie in dit geval artikel 17a voorstelt, waarin verwezen wordt naar een regelgevend comité met controlerecht voor het Parlement.
Ik verwijs u in het bijzonder naar artikel 3 van de richtlijn. Artikel 3 houdt een wijziging in van artikel 16 van het origineel in het gedeelte: "Voorzover dat nodig is om de overgang naar de nieuwe bij deze richtlijn vastgestelde overgangsmaatregelen te vergemakkelijken, kan de Commissie, volgens de procedure van artikel 17a, overgangsmaatregelen vaststellen die van toepassing zijn voor ten hoogste drie jaar."
Dit is, en ik ben hierover geadviseerd door Juridische Dienst, de juiste manier om hiermee om te gaan.
In elke situatie waarin een wijziging te voorzien is van een basisbepaling van de wetgeving door middel van een comitologieprocedure, moet de feitelijke comitologieprocedure opgenomen zijn in de basisbepaling.
Daarom moet in elke bepaling die een dergelijke wijziging tot gevolg kan hebben de procedure duidelijk aangegeven worden.
De bevoegdheid die de Commissie toegekend wordt om de periode te verlengen die in artikel 3 genoemd wordt, is een duidelijke aanwijzing dat artikel 17a het juiste artikel is voor de behandeling van dit vraagstuk omdat artikel 8 van het besluit van de Raad van juni 1999 in artikel 17a is opgenomen en het Parlement met dit artikel dan ook volledige controlerechten heeft met betrekking tot dergelijke voorstellen.
De verwijzingen naar artikel 17 in de huidige versie van richtlijn 64/432 hebben betrekking op veterinairrechtelijke uitvoeringsmaatregelen welke gebaseerd zijn op artikel 37 en geen, of in zeldzame gevallen in zeer geringe mate problemen voor de volksgezondheid opleveren.
Deze maatregelen dienen dan ook niet onderworpen te zijn aan het controlerecht van het Parlement.
Dergelijke uitvoeringsmaatregelen hebben bijvoorbeeld betrekking op de goedkeuring van procedures en locaties voor het reinigen en desinfecteren, de wijze van verslaglegging van ziektes, de goedkeuring van verzamelpunten, de definitie van aanvullende garanties voor lidstaten waarin geen ziektes voorkomen die overgedragen kunnen worden op mensen zoals infectieuze boviene rhinotracheïtis of overdraagbare gastro-enteritis bij varkens.
Ik wil nu een paar opmerkingen maken over de gevolgen van het voorgestelde amendement voor het institutioneel evenwicht.
De uitvoeringsbevoegdheden van de Commissie zijn vastgelegd in artikel 202, derde alinea van het EG-Verdrag in combinatie met besluit 99/468 van de Raad waarnaar ik eerder verwezen heb en waarin de juiste comitologieprocedure is vastgelegd.
Dit systeem is duidelijk bedoeld om tot een exacte definitie te komen van respectievelijk de uitvoerende en de wetgevende macht binnen de basiswetgeving.
In het wetgevingsbesluit moet derhalve van het begin af aan duidelijk gemaakt worden welke uitvoeringsmaatregelen gebaseerd zijn op medebeslissingsprocedures, dat wil zeggen artikel 152, en welke bepalingen de bescherming van de volksgezondheid niet rechtstreeks beogen en om die reden niet onderworpen hoeven te zijn aan het controlerecht van het Parlement.
De procedure moet duidelijk gemaakt worden in de basisbepaling van de wetgeving die door middel van comitologie gewijzigd moeten worden.
Alle bewoordingen die ruimte laten voor ad hoc onderhandelingen brengen het delicate institutionele evenwicht in gevaar en vormen tevens een ernstige bedreiging voor de doorzichtigheid.
De bewoordingen die voorgesteld zijn in het nieuwe amendement voor de regelgevingsprocedure met controlerecht, en ik citeer: "in het geval van een medebeslissingsprocedure op basis van artikel 251, inzonderheid artikel 8" leiden tot juridische onzekerheid en stemmen niet overeen met de overeengekomen uitvoering van het besluit van de Raad inzake comitologie.
Ik citeer uit het document dat de heer Graefe zu Baringdorf deze middag heeft laten circuleren en waarin hij aangeeft dat het zijn bedoeling is om dit amendement in deze fase in te dienen.
Hij schrijft: "Ik denkt dat het niet noodzakelijk is om twee vrijwel identieke verwijzingen naar de comitologieprocedure op te nemen, enkel om ervoor te zorgen dat het Europees Parlement niet om rechten vraagt die het niet heeft."
Ik kan het Parlement verzekeren dat het niet mijn bedoeling is om met het uiteenzetten van deze twee procedures - de artikelen 17 en 17a - ervoor te zorgen dat het Europees Parlement niet om rechten vraagt die het niet heeft.
Ik sta volledig achter de procedure van medebeslissing en ik sta tevens volledig achter de procedures die in de comitologie zijn vastgelegd.
Ik sta volledig achter het concept dat het Parlement het volledige toezicht houdt op voorstellen van de Commissie wanneer de rechtsstructuren van de Europese Unie, dat wil zeggen het Verdrag en de richtlijn, hier aanleiding toe geven.
Als van dit concept wordt afgeweken, is er de kans dat verantwoording moet worden afgelegd voor het Europees Hof van Justitie en dat moet ik voorkomen.
Ik moet de heer Graefe zu Baringdorf tevens antwoorden dat de twee, zoals hij beschrijft, vrijwel identieke verwijzingen naar de comitologieprocedure in feite niet identiek zijn.
De verwijzingen zijn absoluut verschillend en dienen zeker afzonderlijk behandeld te worden.
Het is echter in het belang van alle instellingen dat de procedures duidelijk gedefinieerd worden en voor iedereen doorzichtig zijn.
Bovendien zou het aannemen van dit amendement nog meer vertragingen opleveren voor de wetgevingsprocedure die anders na de eerste lezing afgerond kan worden.
Tot slot wil ik nog bevestigen dat ik wel instem met de amendementen 1 en 2 van de heer Graefe zu Baringdorf, maar niet met het amendement over de comitologieprocedure dat hij vanmiddag voorgesteld heeft.
Derhalve kan ik evenmin instemmen met het amendement van mevrouw Auroi.
Ik zal nu reageren op de afzonderlijke punten die hier vanmiddag door de sprekers naar voren zijn gebracht, te beginnen met de punten van de heer Graefe zu Baringdorf die ik nog niet behandeld heb. Hij verwijst naar de lange prozatekst en een akkoord met de Raad over meer bondigheid.
Daar heeft u uiteraard gelijk in.
Dit akkoord met de Raad is echter pas tot stand gekomen na het eerste concept van dit document.
Daarom is het op deze manier opgesteld.
Het dateert van voor het akkoord.
Het document zal automatisch gewijzigd worden op de wijze waarin het akkoord met de Raad voorziet.
De problemen die u op dit gebied heeft, zullen automatisch opgelost worden in overeenstemming met dat akkoord.
U suggereerde tevens dat de procedure korter wordt als de Commissie instemt met uw suggestie.
Als dit amendement wordt ingetrokken door de heer Graefe zu Baringdorf vanwege hetgeen ik hier vanmiddag gezegd heb, kan tevens met rede gezegd worden dat de procedure verkort zal worden en dit vraagstuk bij de eerste lezing behandeld kan worden.
Als de behandeling van dit vraagstuk op dezelfde voet voortgezet wordt en de Raad het voorstel van de Commissie bij stemming goedkeurt, is de kans groot dat er een tweede lezing moet volgen waardoor verdere vertragingen ontstaan.
Het is pas vandaag onder mijn aandacht gekomen, tijdens overleg met leden van de Commissie landbouw en plattelandsontwikkeling, dat er een probleem is waar ik geen weet van had, namelijk de interactie tussen de artikelen 37 en 152.
Ik heb duidelijk gemaakt dat ik bereid ben om snel te reageren als de commissie mij uitnodigt voor een bespreking over dit belangrijke constitutionele onderwerp van de interactie tussen artikelen 37 en 152.
Ik zeg dit om dezelfde reden als waarom ik er bij de heer Graefe zu Baringdorf op aandring om in het licht van hetgeen ik zojuist gezegd heb, de intrekking van het amendement in kwestie serieus in overweging te nemen vanwege de ernstige rechtskundige problemen die hiermee verband houden.
De heer Hyland en mevrouw Doyle hebben beiden hun bezorgdheid over de tests geuit. Ik kan hun antwoorden dat ik nota heb genomen van hetgeen zij gezegd hebben en hierover navraag zal doen.
Mijnheer de Voorzitter, ik wil de heer Byrne nog een vraag stellen.
Mijnheer Byrne, u legt ons een tekst voor die niet meer aan de gebruikelijke werkwijze met de Raad beantwoordt.
Dat is ons opgevallen.
Vervolgens dienen wij amendementen in, die u inhoudelijk en procedureel correct acht.
Dan maakt u een onderscheid tussen een verslag dat u ons uitsluitend op basis van artikel 152 voorlegt, en dit verslag, dat u ons op basis van de artikelen 37 en 152 voorlegt, en zegt u dat wij daarom een dubbele verwijzing naar de comitologie nodig hebben.
Wij hebben natuurlijk met onze Juridische Dienst gesproken. In de tekst die ik u mondeling heb voorgesteld, is die verwijzing naar de comitologie opgenomen.
De tekst wordt aldus bevestigd.
De Commissie ligt echter dwars. Ze zegt dat ze aan haar voorstel vasthoudt, zoals ze dat al eens aan het Parlement heeft voorgelegd.
Mijnheer Byrne, u zegt dat ik het amendement moet intrekken, maar ik zeg dat u het moet overnemen, vooral daar het met het comitologiebesluit strookt.
Dan komen wij in de vereenvoudigde procedure terecht.
De Commissie moet een gebaar stellen, niet de rapporteur!
Het heeft geen zin dit debat voort te zetten.
Ik verzoek de commissaris zo kort mogelijk te antwoorden.
Ik ben bang dat hetgeen de heer Graefe zu Baringdorf gezegd heeft, een misvatting aan het licht brengt.
Ten eerste is de overeenstemming die met de Raad bereikt is over het verkorten van de prozatekst iets dat, zoals ik zojuist gezegd heb, automatisch uitgevoerd zal worden volgens het akkoord.
Ten tweede kan ik over het vraagstuk van de comitologie slechts herhalen wat ik al gezegd heb, namelijk dat in elke wettekst waarin de Commissie de bevoegdheid verleend wordt om de betreffende tekst door middel van comitologie te wijzigen, in de basistekst zelf aangegeven moet zijn welk procedure gevolgd wordt. De heer Graefe zu Baringdorf stelt in zijn amendement voor om de beslissingsvrijheid te verlenen om elk geval afzonderlijk te behandelen zodat de te wijzigen tekst verwijst naar artikel 17.
In artikel 17 wordt echter de beslissingsvrijheid gegeven om artikel 7 of artikel 8 van besluit 99/468 van toepassing te laten zijn. Dit betekent dat iemand - dat wil zeggen de Commissie - in deze situaties zal moeten bepalen welke van de twee artikelen van toepassing is, afhankelijk van het feit of het al dan niet om een medebeslissing gaat.
Ik stel dat dit niet juist is omdat dit de Commissie in feite de bevoegdheid verleent om op eigen houtje een beslissing te nemen over het betreffende vraagstuk, in plaats van de lezer in staat te stellen om de tekst - de basistekst - te raadplegen in elke situatie waarin de Commissie bevoegd is om een bepaling door middel van comitologie te wijzigen en naar de betreffende basistekst te verwijzen.
Uit deze tekst zal duidelijk blijken welke comitologieprocedure gevolgd dient te worden: of dit artikel 17 is in de versie die door de Commissie is voorgesteld en van toepassing is op alle omstandigheden die onder deze richtlijn vallen, of artikel 17(bis) waarin de controleprocedure van de comitologie is opgenomen en dat van toepassing is op de omstandigheden die in artikel 3 uiteengezet zijn - dat wil zeggen, waarin de periode tot 31 december 2000 verlengd is en de Commissie deze periode nogmaals kan verlengen zoals we besproken hebben.
Dit schept duidelijkheid en voorkomt dat de Commissie of wie dan ook zelf beslissingen kan nemen.
Zo is het voor iedereen die de tekst leest duidelijk wat de aangewezen procedure is voor deze situatie.
Ik betreur het dat ik dit niet duidelijker kan maken en uw verzoek niet kan inwilligen: in het licht van hetgeen ik gezegd heb over mijn beschikbaarheid voor uw commissie, wil ik u nogmaals verzoeken de interactie tussen artikelen 152 en 37 te bespreken en het intrekken van dit amendement serieus in overweging te nemen.
Dank u wel, mijnheer de commissaris.
Dit onderwerp zal verder worden behandeld door de betreffende commissie.
Het debat is gesloten.
De stemming vindt morgen om 12.00 uur plaats.
Vragenuur (Raad)
Aan de orde is het vragenuur voor vragen aan de Raad (B5-0201/2000).
Vandaag is de fungerend voorzitter van de Raad, de heer Seixas da Costa, in ons midden.
Hij moet de vergadering vanavond om 19.00 uur verlaten; daarom zullen we proberen flink op te schieten en ons best doen om het grootste deel van de vragen te behandelen.
Vraag nr. 1 van (H­0141/2000):
Betreft: Mensenrechten van vrouwen in Europa Op 19 januari 2000 kwam het economisch comité voor Europa van de Verenigde Naties bijeen om een bijzondere zitting van de Algemene Vergadering van de Verenigde Naties voor te bereiden, die van 5 - 9 juni 2000 in New York zal worden gehouden, met als onderwerp de evaluatie van de situatie van vrouwen vijf jaar na de Wereldvrouwenconferentie in Peking, waar een actieplan is aangenomen om de problemen van vrouwen op mondiaal niveau aan te pakken.
In de loop van de werkzaamheden deelde de Zwitserse minister van Binnenlandse Zaken, mevrouw Ruth Dreifuss, mede dat driehonderdduizend vrouwen in Europa het slachtoffer zijn van vrouwenhandel.
Kan de Raad met deze mededeling instemmen?
Is hij van mening dat de maatregelen die hij neemt toereikend zijn om de veiligheid en de waardigheid van de vrouwen in Europa tegen de gevaren van de vrouwenhandel te beschermen?
Welke aanvullende maatregelen is hij van plan te nemen om een te verwachten verslechtering van te situatie te voorkomen, ervan uitgaande dat het grootste gedeelte van de slachtoffers afkomstig is uit landen die kandidaat zijn voor de toetreding tot de Europese Unie?
Mijnheer de Voorzitter, dames en heren, met enige nadruk zou ik er allereerst aan willen herinneren dat de lidstaten van de Europese Unie een zeer belangrijke rol hebben gespeeld op de Conferentie van Peking van 1995 en bij de uitwerking van het desbetreffende actieplatform.
Na de aanneming van dat platform hebben de Europese instellingen en de lidstaten zich op voortvarende wijze beziggehouden met de tenuitvoerlegging daarvan in nationaal, respectievelijk Unieverband.
Inzake de specifieke kwestie van de vrouwenhandel, die aan de orde komt in het hoofdstuk geweld tegen vrouwen, zijn de doelstellingen zeer duidelijk.
De maatregelen welke moeten worden genomen door de regeringen van de landen van de regionale en internationale organisaties van oorsprong, zijn gevarieerd, en de geachte afgevaardigde wijst terecht op de schending van de veiligheid en de waardigheid van de vrouwen door de vrouwenhandel.
U kunt er zeker van zijn dat de andere instellingen deze kwestie zeer serieus nemen, en in feite zijn er al enige maatregelen genomen teneinde de vrouwenhandel tegen te gaan, en ik zou dit thema zo beknopt mogelijk willen uiteenzetten.
Er zij in de eerste plaats op gewezen dat de Raad Justitie en Binnenlandse Zaken sedert november 1993 een aantal aanbevelingen heeft aangenomen over de mensenhandel voor prostitutiedoelen, met als doel de mensenhandel te bestrijden.
Twee jaar later heeft dit Parlement het thema opgenomen: niet alleen werden er enkele resoluties aangenomen, maar er zijn ook een verslag en een specifieke resolutie uitgebracht, juist over de mensenhandel.
Op haar beurt heeft de Commissie haar eerste mededeling over de kwestie van de vrouwenhandel uitgebracht, en heeft zij het programma STOP gelanceerd dat in 1996 een jaarlijkse toewijzing had van 6,5 miljoen euro. Dit speelde zich af een jaar na de aanvaarding van het platform van Peking.
Naar mijn mening valt het belang van dat programma niet te onderschatten, omdat het bijdraagt in de financiering van vele projecten en het werkelijk een efficiënt programma is gebleken.
In de derde plaats hebben de Commissie en de Internationale Organisatie voor Migratie reeds in 1996 in Wenen een conferentie met een interdisciplinaire benadering belegd, met bijdragen uit de lidstaten, van de instellingen, van de Europese Unie, de universitaire wereld en van verscheidene niet-gouvernementele organisaties.
Er zijn een aantal conclusies uit deze werkzaamheden voortgekomen.
Tenslotte heeft ook nog in 1996 de Raad een gemeenschappelijk optreden goedgekeurd ter bestrijding van mensenhandel en seksuele uitbuiting van kinderen.
In 1997 heeft de ministeriële conferentie van Den Haag geleid tot de Ministeriële Verklaring van Den Haag inzake Europese richtsnoeren voor doeltreffende maatregelen ter voorkoming en bestrijding van vrouwenhandel voor seksuele uitbuiting.
Tenslotte heeft de Commissie in 1998 een nieuwe mededeling inzake nieuwe acties ter bestrijding van vrouwenhandel aangenomen.
Ik zou tevens willen wijzen op het feit dat deze kwestie op gezette tijden wordt geanalyseerd in het kader van de transatlantische dialoog, want het verschijnsel treft landen als Canada en de Verenigde Staten evenzeer en is niet beperkt tot het specifieke aspect van de onmiddellijke geografische nabijheid van de Europese Unie.
Wij vinden dat de gedachtewisseling met de andere landen van bestemming steeds belangrijker wordt, zodat we een vergelijking en een evaluatie van het verschijnsel kunnen maken en kunnen overgaan tot een geharmoniseerde methodiek om het te beheersen.
Vanzelfsprekend staat deze kwestie regelmatig op de agenda van de contacten met de Midden­ en Oost-Europese landen. Dit zijn landen van doorvoer en tevens voor een groot deel van deze handel landen van oorsprong.
Op dit gebied zijn er campagnes gefinancierd door het PHARE-programma, en enkele daarvan hebben steun gekregen van de Internationale Organisatie voor Migratie.
De Raad wenst geen commentaar te leveren - ik zou dat duidelijk willen stellen - op het cijfer van 300.000 vrouwen die in Europa slachtoffer van deze handel zouden zijn. Dit cijfer is genoemd door mevrouw de minister van Buitenlandse Zaken van Zwitserland.
Er bestaan echter niet zulke nauwkeurige statistische gegevens over deze kwestie, want men moet werken met getallen die erg moeilijk te verkrijgen zijn. Zij hebben immers betrekking op problemen van illegale immigratie en van illegale arbeid, en wat ons betreft ligt dit cijfer als uitgangspunt aan de hoge kant.
Wij denken dat we moeten proberen om tot een betere raming te komen, en wij mogen ondanks alles niet hardnekkig vasthouden aan zo' n volgens ons ongefundeerde raming.
Hoe dan ook moet het probleem zeer serieus tegemoet getreden worden, niet alleen vanwege het aantal daarbij betrokken personen, maar ook omdat de vrouwenhandel een vorm van georganiseerde criminaliteit is die in de gehele wereld duidelijk in de lift zit wegens de hoge winsten en de naar verhouding geringe risico's voor de plegers van deze misdrijven.
Voor een deel is dit verkeer kleinschalig, maar er bestaan ook grote ondernemingen en internationale netwerken die in de landen van oorsprong, doorvoer en bestemming politieke steun genieten en de grondslag leggen voor een geperfectioneerde en goed georganiseerde bedrijfstak.
Dat is de reden waarom deze kwestie op het hoogste niveau aangepakt moet worden, vooral samen met de Verenigde Naties.
De geachte afgevaardigde zal beslist weten dat er een ontwerp-protocol ter discussie staat ter voorkoming, bestrijding en bestraffing van mensenhandel, met name die in vrouwen en kinderen, dat een aanvulling moet vormen op het Verdrag van de Verenigde Naties tegen de georganiseerde misdaad.
Met het oog daarop heeft de Raad recentelijk een besluit genomen waarbij de Commissie wordt gemachtigd over dit protocol onderhandelingen te voeren.
Ook spelen de lidstaten van de Europese Unie een belangrijke rol in de zitting van de Commissie van de Verenigde Naties inzake het statuut van de vrouw, die bezig is met de voorbereiding van een speciale zitting van de Algemene Vergadering van de Verenigde Naties over de vrouw.
Concluderend zou ik nogmaals willen wijzen op het belang dat de Raad aan deze problematiek van de handel in vrouwen en kinderen blijft hechten, en ik hoop met mijn opmerkingen bereikt te hebben dat u, mevrouw Kratsa-Tsagaropoulou, enigszins is gerustgesteld, althans voor wat betreft de wijze waarop de Raad deze kwestie aanpakt.
Mijnheer de fungerend voorzitter van de Raad, ik wil u oprecht bedanken voor het volledige antwoord dat u op deze vraag hebt gegeven, waarbij u verwees naar de programma's die reeds zijn uitgevoerd.
In de vraag werd echter benadrukt dat dit probleem de laatste tijd ernstiger is geworden, met name door de openheid van de grenzen, en dat de oorsprong van deze handel vooral in de Oost-Europese kandidaat-landen ligt.
Deze vrouwen zitten meestal in een illegale situatie, aangezien het hier gaat om immigratie in de slechtst mogelijke omstandigheden.
Deze vrouwen zijn hulpeloos, gemarginaliseerd en het slachtoffer van allerlei problemen.
De laatste jaren is er wel wat aan gedaan, maar ik vind toch dat er nu bijzondere aandacht moet worden besteed aan dit probleem en dat er met oog op de toekomst preventief moet worden opgetreden, want dit probleem zal nog heviger worden.
Mijnheer de Voorzitter, ik wil hier enkel nog aan toevoegen dat ik het volkomen eens ben met de opmerkingen van mevrouw Avilés Perea, en dat de Unie er in het kader van de uitbreidingsonderhandelingen, in het bijzonder inzake de buitenlandse betrekkingen op het gebied van justitie en binnenlandse zaken, naar streeft met de kandidaat-landen een zeer specifieke dialoog te voeren over alle kwesties die te maken hebben met het vrij verkeer van personen en in het bijzonder met de illegale immigratie.
Wij menen dat wij, zonder er iets aan af te doen dat de Europese Unie een betrekkelijk tolerant immigratiebeleid en een beleid van opvang voor economische vluchtelingen dient te voeren, moeten trachten te vermijden dat op die manier regelingen kunnen worden geschapen die de uitbuiting van met name vrouwen in de hand werken alsmede manieren voor de ontwikkeling van vormen van criminaliteit die nu juist met het vrij verkeer van personen samenhangen.
Wij proberen de kandidaat-landen er nu van te doordringen dat het belangrijk is om gedurende de aan de toetreding voorafgaande periode samen met de Europese Unie de controleregelingen te verdiepen, en dat samenwerking in deze materie tot concrete resultaten kan leiden.
Ik meen dat de Commissie aan deze materie zeer specifieke aandacht besteedt, en dat de omstandigheid dat juist onder het Portugese voorzitterschap met de landen van de zogenaamde Luxemburg-fase verschillende hoofdstukken worden aangesneden die met deze materie te maken hebben, met name op het gebied van justitie en binnenlandse zaken en vrij verkeer, ertoe kan bijdragen dat er een gemeenschappelijke cultuur tot stand komt, namelijk een cultuur waarbij in de kern van de zaak de kandidaat­landen in een later stadium het acquis communautaire deelachtig moeten worden.
Ik wil de Raad bedanken voor zijn eerdere antwoord en de aandacht van de Raad vragen voor een aanverwante kwestie.
De BBC heeft onlangs aangetoond dat in Roemenië "baarmoeders", zoals zij in het programma werden omschreven, te koop zijn - dat vrouwen betaald worden om kinderen te krijgen voor de export naar lidstaten van de Europese Unie.
De BBC beweerde bovendien dat dit gedaan werd met de stilzwijgende toestemming van de Roemeense autoriteiten vanwege de harde valuta' s die hierdoor Roemenië binnenkwamen.
Zal de Raad dit ter sprake brengen tijdens zijn dialoog met Roemenië over de aanvraag van Roemenië voor lidmaatschap van de Gemeenschap?
Graag beantwoord ik de vraag van de heer Martin. Hij wil opheldering over een zeer recent optreden van het Portugese voorzitterschap in Roemenië.
Nog geen tien dagen geleden had ik de gelegenheid over deze kwestie met de Roemeense autoriteiten indrukken uit te wisselen, niet alleen over de kinderhandel, maar ook over de problemen van de zigeunerbevolking.
Dit zijn vraagstukken die de Roemeense autoriteiten volgens hun zeggen uiterst serieus tegemoettreden, en naar ik begrijp, wijten zij dit alles aan een culturele situatie die bepaalde sectoren van de bevolking betreft.
De vastberadenheid van de Roemeense autoriteiten om deze kwestie aan te pakken - zij weten immers ook wel dat die concrete gevolgen heeft voor de wijze waarop de kandidatuur van hun land bij de Europese Unie door de vijftien wordt bejegend, lijkt mij oprecht.
Ik meen een grote inspanning van de Roemeense autoriteiten te hebben waargenomen om dit soort situaties zoveel als maar mogelijk is, te bestrijden.
Vraag nr. 2 van (H-0148/2000):
Betreft: Artikelen 6 en 7 van het VEU Op 2 februari jl. verklaarde de Raad dat hij overeenkomstig de artikelen 6 en 7 VEU toezicht wil uitoefenen op Oostenrijk naar aanleiding van de opneming van de FPÖ in de regering.
In zijn resolutie van 3 februari 2000 verzoekt het EP de Raad en de Commissie in geval van ernstige en voortdurende schending door een lidstaat van de in artikel 6, lid 1 VEU genoemde beginselen bereid te zijn maatregelen te treffen overeenkomstig artikel 7 van het VEU.
De Commissie had harerzijds op vraag H-0826/99 - over het feit dat Italië het land is dat de meeste veroordelingen van het Hof voor de rechten van de mens heeft verzameld wegens de traagheid en het slechte functioneren van zijn rechtsstelsel en dat in België de rechtszaken in verband met pedofilie met verontrustende traagheid en stagnaties verlopen - geantwoord dat het niet haar taak is zich in het beheer van de justitie van de lidstaten te mengen en dat zij een administratiestructuur heeft ingesteld die zo nodig zal worden belast met het onderzoek naar gevallen van ernstige en voortdurende schending van de grondrechten door een lidstaat, onder toepassing van de reeds door het Europees Hof voor de rechten van de mens en het Hof van Justitie van de EG opgestelde criteria en principes, en dat momenteel geen enkel onderzoek naar gevallen van ernstige en voortdurende schending van de mensenrechten door een lidstaat lopende is.
Kan de Raad uitsluiten dat boven aangegeven feiten een ernstige en voortdurende schending van de grondrechten overeenkomstig artikel 6 VEU zijn, zo ja, om welke redenen, en zo nee, overweegt hij de procedures van artikel 7 in te leiden?
Dit punt, mijnheer de Voorzitter, werd vandaag in dit kader reeds meer dan eens te berde gebracht.
Wij moeten het zo zien dat de Oostenrijkse kwestie in het bijzonder, en het deel van de vraag over Italië en België, laten we het zo zeggen, over andere zaken gaan dan is bedoeld in de artikelen 6 en 7 van het Verdrag van Amsterdam.
In artikel 6 van het Verdrag van Amsterdam staat - en het moet gezegd worden dat dit een punt van groot belang is omdat het gaat om geheel nieuwe vragen over de inhoud van de Verdragen - dat de Unie is gegrondvest op de beginselen van vrijheid, democratie, eerbiediging van de rechten van de mens en de fundamentele vrijheden, en van de rechtsstaat.
Ook al weten we allemaal dat de Europese Unie geen partij is bij het Europees Verdrag tot bescherming van de rechten van de mens, wordt dat in hetzelfde artikel weer goedgemaakt want daar wordt ook in gezegd dat de Unie de grondrechten eerbiedigt zoals die worden gewaarborgd door het Europees Verdrag tot bescherming van de rechten van de mens en de fundamentele vrijheden.
Wat artikel 7 betreft - dat trouwens een Portugees voorstel was dat ik destijds in de studiegroep van de intergouvernementele conferentie mocht indienen - dit komt met een specifieke regeling, en daarover gaat de vraag, inzake sancties tegen een lidstaat die een ernstige en voortdurende schending van de in het vorige artikel genoemde beginselen begaat.
En die sanctie kan de schorsing inhouden van bepaalde rechten van die staat als lid van de Unie.
Deze regeling gaat terug naar iets wat reeds in 1984 in het ontwerp-Spinelli stond, en dat de noodzaak betrof te voorkomen dat binnen een lidstaat afbreuk wordt gedaan aan de democratische beginselen, en in het bijzonder om te voorkomen dat tegen de beginselen van de rechtsstaat zou worden ingegaan.
De feiten waarnaar de heer Olivier Dupuis in zijn vraag verwijst, vormen - en het is belangrijk dat te zeggen - geen schending van een in artikel 6 van het Verdrag genoemd beginsel.
Men mag zich niet op dit artikel beroepen om zich vrijelijk te mengen in de binnenlandse aangelegenheden van de lidstaten, met name op justitieel gebied.
Het bestaan van een schending van een in artikel 6 genoemd beginsel moet - en ook dat is een belangrijk punt, en dat is de reden waarom er geen enkele sanctieregeling in werking is getreden - door de Raad op voorstel van eenderde van de lidstaten of van de Commissie, en nadat de instemming van het Europees Parlement is verkregen, worden geconstateerd.
Deze procedure nu werd door geen van de entiteiten die dit initiatiefrecht bezitten in gang gezet, en naar mijn mening is de situatie niet zodanig dat zij onder dit artikel 7 kan vallen.
Met betrekking tot de verklaring van de Raad van 2 maart, was ik weliswaar de persoon die haar in dit Parlement uitsprak, maar zij werd niet afgelegd namens het Raadsvoorzitterschap maar namens 14 lidstaten, en uiteraard binden de rechtsgevolgen van die verklaring en hetgeen er terzake van de betrekkingen met Oostenrijk in staat, uisluitend iedere lidstaat op bilateraal niveau.
Zij zijn niet verbindend voor de Raad en vormen geen belemmering voor de vrije en normale werking van de communautaire instellingen waaraan Oostenrijk trouwens volwaardig blijft deelnemen.
Mijnheer de staatssecretaris, ik vind dat u op nauwkeurige en uitputtende wijze de technische kwestie van de artikelen 6 en 7 hebt opgehelderd.
Daar heb ik niets op aan te merken. Wat er hier aan fundamenteels speelt en hier behandeld moet worden is het volgende: wij staan voor een Europa dat economisch gezien met volle kracht vooruitstoomt met de eenheidsmarkt, met een gemeenschappelijke munt, maar er gebeurt weinig of niets op het gebied van veiligheid en justitie.
Wij zitten opgescheept met een veiligheids­ en justitiekader dat vrijwel volledig nationaal is terwijl de realiteiten duidelijk grensoverschrijdend zijn.
En wij worden permanent geconfronteerd met die tegenstelling, met name bij al hetgeen betrekking heeft op de rechten van kinderen, op welk terrein zich gevallen voordoen waar meer dan één land bij betrokken is en waarbij de slachtoffertjes niet alleen door de staat waar de berechting plaatsvindt, niet op de hoogte worden gebracht, maar waar zij ook niet eens rechtsbijstand krijgen.
Mijnheer de voorzitter van de Raad, ik dank u van ganser harte dat u tijdens het vorige vragenuur hebt gezegd dat in Oostenrijk nog geen enkele schending van artikel 6 en 7 is vastgesteld en dat Oostenrijk dus preventief is veroordeeld.
Mijn vraag betreft het desbetreffende besluit van de premiers. Het gaat om bilaterale sancties, die zonder de ministers van Buitenlandse Zaken en de parlementen van de Europese landen werden genomen.
Ook de EU-instellingen werden genegeerd en voor een voldongen feit geplaatst.
Mijn vraag luidt dan ook wat er, los van Oostenrijk, in de toekomst gaat gebeuren.
Zullen de nationale premiers voortaan Europese landen veroordelen?
Volstaat daarvoor een meerderheid van acht stemmen of is daarvoor een andere meerderheid vereist?
Hoe worden daardoor de macht en de zeggenschap van de Europese Raad en de Europese instellingen aangetast?
Ontstaat hier een nieuwe concurrentie tussen de Europese instellingen en de nationale staten?
Mijnheer Paulo Casaca, ik zou u willen zeggen dat ik ondanks alles niet zo pessimistisch ben over de manier waarop de Europese Unie evolueert naar de totstandkoming van een ethische dimensie, en dat vooral in de zin dat zij juridische regelingen invoert die haar in staat stellen nieuwe situaties tegemoet te treden, met name het soort situaties dat ik noemde.
Ik denk dat het zinnig is te bedenken dat in het kader van de evolutie van het Verdrag van Amsterdam overdrachten van bevoegdheden hebben plaatsgevonden, en dat er in de komende vijf jaar een proces van overdracht van bevoegdheden op gang zal komen van hetgeen vroeger de derde pijler was, naar de eerste pijler van de Unie, vooral op het gebied van visa, gerechtelijke samenwerking in de civielrechtelijke sfeer, en de douanesamenwerking.
In de derde pijler houden we nog kwesties als de gerechtelijke samenwerking op het gebied van het strafrecht en kwesties van politiesamenwerking, maar op dit moment zijn wij bezig te werken aan de totstandkoming van een Europese ruimte van vrijheid, veiligheid en rechtvaardigheid, en wij hopen dat de Commissie daarop kan reageren door een scorebord te presenteren met een catalogus van ad hoc maatregelen.
Anderzijds zou ik er op willen wijzen dat het Europees Handvest van de grondrechten, dat ter discussie staat, hoogstwaarschijnlijk een versterking van deze nieuwe dimensies kan betekenen, en dat dit er voorzeker toe zal bijdragen om aan de Europese Unie een meer solide corpus van beginselen te geven die voor de rechter gehanteerd kunnen worden, zoals enkelen onzer - en de Raad in het bijzonder - wensen.
Inzake de vraag over Oostenrijk herhaal ik hetgeen ik heb gezegd met betrekking tot de naleving tot op heden door Oostenrijk van de artikelen 6 en 7.
Het deed goed uit de mond van de geachte afgevaardigde de uitdrukking "ad hoc" te horen, en het ging uiteraard om een ad hoc beslissing die in de kring van 14 lidstaten is genomen terzake van hun betrekkingen met de regering waarvan niet de gedragingen in het geding zijn, maar wel het type politieke formatie waaruit die regering bestaat.
In het eerdere debat heb ik al gezegd dat wij heden ten dage allen Oostenrijkers in de Europese Unie zijn. En ik zeg dat nog eens.
Wij zijn allen Oostenrijkers, want de Unieruimte is voor burgerrechten en staatsburgerschap één en dezelfde, en ik wens in Oostenrijk dezelfde rechten te bezitten als Oostenrijkers genieten in mijn land.
Daarom wens ik niet te worden geregeerd door een partij die zich op een racistische en xenofobe wijze gedraagt en die dito uitlatingen doet, en ten aanzien waarvan enige bezorgdheid onzerzijds legitiem is.
Die bezorgdheid komt vooralsnog tot uiting in de sfeer van de bilaterale politiek en niet in de sfeer van de Europese Unie, want daar mag enkel een besluit worden genomen wanneer er zich een schending voordoet als bedoeld in de artikelen 6 en 7 van het Verdrag van Amsterdam. Zo zullen wij in de toekomst moeten beoordelen in welke mate het gedrag van de FPÖ zich losmaakt van het ideologische patroon van haar verleden, want daar gaat het om.
Het is van belang dat de FPÖ duidelijk maakt of zij de beginselen blijft omarmen die uit haar eerdere verklaringen naar voren kwamen, met name die van het soort personen dat deze verklaringen aflegde, want anders zie ik geen andere oplossing dan dat de andere lidstaten dezelfde terughoudendheid tegenover deze Oostenrijkse regering handhaven met alle consequenties daarvan. En, zoals ik zei, dat uitsluitend in de bilaterale sfeer.
De Oostenrijkers hebben het volste recht de regering te bezitten die zij wensen.
Maar wij hebben al het recht van de wereld om in onze relatie met de Oostenrijkse regering er onze mening op na te houden.
Mijnheer de fungerend voorzitter van de Raad, u zei dat er in Oostenrijk een partij aan de macht is die in het openbaar racistische uitlatingen heeft gedaan.
Hier bij ons in het Europees Parlement spreken mensen en geen partijen.
In uw antwoord op de vraag van de heer Dupuis beriep u zich op het feit dat de sancties die de staatshoofden en regeringsleiders van 14 lidstaten gezamenlijk hebben aanvaard bilateraal zijn.
Kunnen de sancties ook bilateraal worden opgeheven oftewel kan een afzonderlijke lidstaat besluiten de sancties op te heffen en verder gaan met de orde van de dag?
Als dit zo is, wanneer verlost de Raad de Oostenrijkse burgers dan officieel van deze misstand die een inbreuk vormt op hun democratische rechten?
Moet elke lidstaat afzonderlijk de sancties opheffen voordat de Raad tot rede komt en dit besluit terugdraait?
Ik denk dat mevrouw Kauppi slecht heeft verstaan wat ik heb gezegd, of dat er anders een fout in de vertolking was.
Ik heb nooit gezegd dat de Oostenrijkse regering een racistische regering was. Laat dat goed duidelijk zijn.
Ik ken mensen in deze Oostenrijkse regering, met wie ik in het verleden heb samengewerkt en met wie ik hoop in de toekomst verder te blijven samenwerken, die ver af staan van een mogelijke associatie met wat voor soort racistische ideologieën dan ook.
Wat ik duidelijk wil stellen, is dat deze regering in haar midden een partij heeft waarvan enkele leiders niet alleen buitengewoon ernstige verklaringen hebben afgelegd op het gebied van racisme en vreemdelingenhaat, zoals het doen van voorstellen voor wetgevende (binnenlandse) maatregelen met een kennelijk racistische ideologie.
En tot nu toe hebben we van de zijde van de FPÖ nog geen verklaring gezien waarin zij volledig afstand neemt van haar binding met zulke ideologieën.
Wat uw andere vraag betreft, is het antwoord ja.
Ieder land kan afstand nemen van de verbintenis die in de sfeer van de 14 is aangegaan.
Het zijn 14 vrije staten. Die hebben vrijelijk het besluit genomen waarbij zij, vanuit bilateraal gezichtspunt, aan Oostenrijk hun ongenoegen over de gekozen regeringsformule tot uitdrukking brachten, maar elk van deze landen kan te allen tijde die saamhorigheid verbreken.
Dezelfde vrijheid die hen samenbracht, kan hen met betrekking tot deze beslissing morgen weer scheiden indien zij anders zouden gaan oordelen over het verloop van de Oostenrijkse situatie.
Mevrouw Kauppi, u vroeg ook wanneer de Raad het Oostenrijkse volk zal toestaan onder die druk uit te komen?
In de eerste plaats is er geen enkel besluit van de Raad.
Zoals ik zei, gaat het om 14 landen.
En die kwestie speelt niet in de sfeer van de Europese Unie.
Ik hoop dat ik, met al wat ik gezegd heb over het officieel functioneren van de instellingen van de Europese Unie, duidelijk heb kunnen maken dat Oostenrijk volledig en totaal heeft geparticipeerd en dat zal blijven doen.
Men kan niet verlangen, mevrouw Kauppi, dat leden van regeringen van de Europese Unie het aangenaam vinden naast figuren te staan die zij beschouwen als adepten van ideologieën welke beslist doen denken aan een ander historisch verleden en welke oude Europese spoken oproepen.
Dat nu is een probleem dat ieder voor zich aanvoelt.
Ikzelf vind het niet leuk om met fascisten aan tafel te zitten.
Vraag nr. 3 van (H-0151/2000):
Betreft: "Actie voor de democratie" - Federale Republiek Joegoslavië Deze winter is een van de strengste van de laatste decennia en heeft een groot aantal Europese landen zeer zwaar getroffen.
Een van de getroffen landen is de Federale Republiek Joegoslavië, die daarenboven gebukt gaat onder het brandstofembargo: er is geen verwarming in ziekenhuizen en scholen en deze zijn verplicht te sluiten of hun werking te verminderen.
In bepaalde gevallen heeft het gebrek aan brandstof mensenlevens gekost.
Is de Raad, gezien het feit dat het embargo en ook de strenge winter blijft aanhouden, voornemens maatregelen te nemen om zo snel mogelijk het programma "Actie voor de democratie" uit te breiden zodat ook ziekenhuizen en scholen voor steun in aanmerking komen?
Zoals bekend, mijnheer de Voorzitter, werd er met betrekking tot de sancties op energiegebied tegen de Republiek Joegoslavië, op grond van een in de Raad besproken voorstel, besloten om bij wijze van voorbeeld uitzonderingsmaatregelen te bevorderen voor gemeenten die door democratische krachten worden bestuurd.
De bedoeling van die maatregel was een boodschap van steun naar die democratische krachten uit te zenden en om als stimulans te fungeren voor juist die mensen in de Republiek Joegoslavië, die ondanks de slechte omstandigheden trachten een welwillende houding in te nemen tegenover de verdediging van de democratische rechten, en die standpunten innemen die meer met het belang van het Joegoslavische volk stroken.
Dit programma is begonnen met twee autarkische gebieden die door de oppositie worden bestuurd.
Later heeft de Europese Unie op voorstel van enkele lidstaten besloten dit regime tot vijf andere gemeenten uit te breiden.
Dit is een complex proces, een proces dat zware kosten voor de begroting met zich brengt, en de Commissie heeft in dit verband een zeer grote inspanning geleverd voor het vinden van de middelen om deze acties te kunnen uitbreiden.
Laten wij hopen dat dit, door de Europese Unie afgegeven signaal door de democratische krachten in Servië wordt gehoord.
Wij betreuren het heel erg dat wij de sancties op energiegebied tegen Joegoslavië moeten handhaven, maar die maken deel uit van het pakket maatregelen welke zijn vastgesteld als mogelijk pressiemiddel tegen het regime, en vooral als pressiemiddel terzake van de manier waarop de heer Milosovi dat land bestuurt.
Het is duidelijk dat de burgerbevolking daaronder te lijden heeft.
Maar we moeten inzien dat de politieke situatie die Joegoslavië meemaakt en de manier waarop de heer Milosovi zich in de internationale context blijft gedragen, naar de tot nu toe eenparige opvatting van de Raad rechtvaardigen dat dit type sancties gehandhaafd blijft.
Mijnheer de Voorzitter, wij zijn getuige van een, ik zou haast zeggen, voortvarende voorbereiding van een nieuwe ronde in de smerige oorlog tegen Joegoslavië, tegen het Joegoslavische volk. Alle gebeurtenissen buiten Kosovo zijn daar een bewijs van.
Wij hebben echter ook vandaag weer horen spreken over het beruchte programma "Energie voor democratie". Dit is de barbaarse manier waarop de NAVO en de Europese Unie het Joegoslavische volk chanteren.
Men wil dit volk onderwerpen en dwingen de nieuwe orde te accepteren.
Men moet echter de vraag stellen of een volk niet het recht heeft zijn eigen lot te bepalen, zijn eigen regering te kiezen.
Ook in Joegoslavië heeft het volk op democratische wijze besloten, en zijn president en regering gekozen.
Of wij het prettig vinden of niet, zo is het en niet anders!
Hoe zou men de logica kunnen noemen, volgens welke men een vermeend onderdrukker moet straffen door zijn vermeende slachtoffers te straffen?
Dat is namelijk gebeurd met de barbaarse bombardementen, met het brandstofembargo tegen Joegoslavië.
Men gooit op die manier olie op het vuur van een beleid dat in feite moord is op een volk dat weigert naar de pijpen te dansen van de VS, de NAVO en de Europese Unie.
Daarom stel ik de volgende vraag: is het niet hoog tijd dat, aangezien er door de kou talrijke mensen het leven hebben verloren, een eind wordt gemaakt aan het brandstofembargo en het Joegoslavische volk de vrijheid krijgt om zijn eigen lot te bepalen?
Mijnheer de Voorzitter, ik moet bekennen dat het mij bepaaldelijk vreemd in de oren klinkt het woord genocide te horen gebruiken voor een actie tegen de Joegoslavische regering, diezelfde Joegoslavische regering die in Kosovo verschillende acties heeft gevoerd die nu juist dat gedragspatroon hadden.
Evenzeer kan ik niet nalaten in herinnering te roepen dat diezelfde regering in het verleden de promotor was van zeer diverse destabiliseringsacties in Bosnië-Herzegovina, in Kroatië, en in de gehele regio systematisch een destabiliserende factor is geweest.
Ik zie heel goed wat de geachte afgevaardigde bedoelt als hij vindt dat ieder volk over zijn toekomst moet kunnen beschikken, ik zou niets liever willen.
Maar onze wens is dat zulks inhoudt toegang tot de media, volledige vrijheid van meningsuiting voor de media van de oppositie, en een totaal en volledig genot van de individuele rechten, vrijheden en waarborgen, de rechtsstaat en een totale transparantie bij de instellingen.
Als dat hetgene is wat de geachte afgevaardigde in Servië waarneemt, dan is het voor mij volkomen duidelijk.
Vraag nr. 4 van (H-0155/2000):
Betreft: Terdoodveroordeelde burgers van de Europese Unie De Raad heeft mijn vraag P-2697/99 nog niet beantwoord, zodat de in het Reglement van het Europees Parlement bedoelde termijn is overschreden.
Kent de Raad het aantal, de identiteit, de rechtspositie, de omstandigheden van de detentie en de persoonlijke en gezinssituatie van burgers van de Europese Unie die in de rest van de wereld ter dood zijn veroordeeld?
Is hierover een statistiek bijgehouden en kan deze worden bekend gemaakt aan vragensteller en Europees Parlement?
Wanneer de Raad hierover niet beschikt: acht hij het niet nodig om tot actie over te gaan om deze gevallen te systematiseren en welke acties acht hij het meest geschikt om deze informatiekloof te dichten?
De door de mevrouw Díez González gestelde vraag is belangrijk, maar ik moet bekennen dat de Raad niet beschikt over de gevraagde gegevens over de telling van EU-onderdanen die in derde landen ter dood veroordeeld zijn.
Wel wordt er thans - ik wil hierover graag duidelijk zijn - gewerkt aan een consulaire samenwerking tussen de lidstaten teneinde de belangen en de rechten te begeleiden en te beschermen van onderdanen van een lidstaat in derde landen, met name wanneer zij ter dood zijn veroordeeld.
Voor dit specifieke doel bestaat er thans, telkens wanneer een onderdaan van een lidstaat in een derde land de doodstraf boven het hoofd hangt, een coördinatieregeling welke de missies van de Europese Unie in die landen in staat stelt om in een gezamenlijke en onderling afgestemde vorm bij de regeringen van die landen stappen te ondernemen.
Deze samenwerking tussen de missies van de lidstaten zal ook de uitwisseling van informatie omvatten betreffende de burgers die de doodstraf boven het hoofd hangt.
Daarom denk ik dat het ons op den duur mogelijk zal zijn deze vraag op concrete wijze te beantwoorden, en vooral om over een concrete en up-to-date informatie te beschikken, al hangt dat natuurlijk af van het verloop van die consulaire samenwerking, welke de Europese Unie wenst te consolideren.
Mijnheer de fungerend voorzitter van de Raad, ik dank u voor uw reactie, maar niet voor de inhoud daarvan.
Dat wil zeggen, ik dank u voor uw bezorgdheid, maar niet voor de inhoudelijke informatie die u mij verstrekt.
Aan gebrek aan tijd kan het niet liggen, want ik heb deze vraag drie maanden geleden aan de Raad gesteld zonder dat deze schriftelijk werd beantwoord.
De Raad heeft dus niet binnen de gestelde tijd geantwoord en antwoordt nu mondeling, en twee maanden te laat.
Denkt u niet, mijnheer de fungerend voorzitter van de Raad, dat een inventarisatie van de Europese burgers die ergens ter wereld ter dood zijn veroordeeld een bijzonder nuttig middel zou kunnen zijn om het recht op leven te verdedigen of om ervoor te zorgen dat de politieke instellingen van de Europese Unie dat recht op leven verdedigen?
Denkt u niet dat het erg moeilijk is te accepteren dat een economische en politieke mogendheid als Europa, die in staat is satellieten te bouwen, mensen naar de maan te sturen, voor een gemeenschappelijke munt te zorgen - kortom, een grote mogendheid -, niet in staat is te achterhalen hoeveel Europese burgers er op de wereld ter dood zijn veroordeeld?
Denkt u niet dat de Europese bevolking moeite zal hebben dit te begrijpen?
Ik weet dat we hiervoor de medewerking van de lidstaten nodig hebben, maar denkt u niet dat er vooral politieke wil nodig is? Die heb ik nog nergens kunnen ontdekken.
Mevrouw Díez González, u heeft twee vragen gesteld, de eerste heeft te maken met de beantwoording door en de termijnen voor de Raad.
U weet dat dit een probleem van procedurele aard is dat verband houdt met de termijnen die het Europees Parlement eenzijdig heeft vastgesteld.
De Raad was bij de goedkeuring van die termijnen niet betrokken, hij heeft ze ook nooit geaccepteerd, en het standpunt van de Raad is derhalve om systematisch naar die kwestie te verwijzen.
Inzake het door u aan de orde gestelde punt, wil ik u zeggen dat u volledig gelijk heeft en dat dit een van de zaken is die snel op de agenda van de werkzaamheden op dit gebied moet worden gezet.
Hetgeen u zegt is zeer pertinent.
Het is inderdaad belangrijk dat de Europese Unie die, zoals u zegt, een mogendheid is die verscheidene instrumenten in het leven heeft geroepen om zich te versterken, de belangen van zijn onderdanen in het buitenland naar behoren kan beschermen.
U zult eveneens begrijpen dat de consulaire samenwerking van de Europese Unie van recente datum is.
De systematische modellen voor de nadere regeling van de consulaire samenwerking en de gemeenschappelijke modellen voor het ondernemen van consulaire acties, zijn pas de laatste jaren uitgebouwd.
Ik neem aan dat een en ander vertraging heeft ondergaan, maar mijns inziens heeft u inderdaad volkomen gelijk, en pressie op de Raad lijkt mij hier een goede zaak.
Ik wil daaraan toevoegen dat ik de mening van mevrouw Rosa Díez deel, en dat ik ook denk dat de Europese Unie in staat is een mens op de maan te laten landen - alleen heeft zij dat nog niet bewezen.
Dat is dus een prestatie die we nog niet hebben geleverd, maar ik begrijp wel wat de bedoeling was van die bewering.
Vraag nr. 5 van (H­0158/2000):
Betreft: Parlement en Euratom Zal de Raad een algemeen verzoek doen om een advies van het Europees Parlement over het thema van de internationale overeenkomsten die ingevolge het Euratom-verdrag gesloten zijn, zulks ter ondersteuning van de in 1998 tussen de Commissie en het Parlement overeengekomen KEDO-procedure? Zo niet, zal de Raad dan in elk afzonderlijk geval om een advies vragen, en zeker in dat van de overeenkomst met Oekraïne welke thans in behandeling is, evenals in het geval van het thans in voorbereiding zijnde fusieakkoord tussen de VS en Euratom?
Is de Raad bereid een formeel karakter te geven aan de KEDO-procedure, door op de Intergouvernementele Conferentie het Euratomverdrag in dier voege te wijzigen, of tenminste hiertoe te besluiten in het kader van een akkoord tussen de drie Instellingen inzake Euratom, ten einde een compensatie te bieden voor de democratische zwakte van het Euratom-Verdrag?
Stemt de Raad ermee in dat het Parlement, als andere tak van de begrotingsautoriteit, van tevoren geraadpleegd dient te worden over de voorgenomen Euratom-lening aan Oekraïne voor de K2/R4 reactor, vooral gezien de recente veiligheidsincidenten in de reactoren van Chmelnitsky en Rivne? In dit verband moet ook rekening worden gehouden met de daling in de productie en het verbruik van elektriciteit en het stopzetten van de hervormingen op de energiemarkt, allemaal zaken die twijfel doen rijzen aan de rentabiliteit van deze lening en het zelfs twijfelachtig maken of deze ooit zal worden terugbetaald.
Mijnheer de Voorzitter, artikel 101 van het Euratom-Verdrag vormt de rechtsgrond voor de internationale overeenkomsten op atoomgebied, zoals het geval is met de Overeenkomst inzake de voorwaarden voor de toetreding van de Europese Gemeenschap voor Atoomenergie tot de Energieontwikkelingsorganisatie van het Koreaanse schiereiland (KEDO).
Dit artikel voorziet dat met het oog op akkoorden of overeenkomsten met derde staten door de Commissie onderhandelingen worden gevoerd volgens richtsnoeren van de Raad; zij worden gesloten door de Commissie met goedkeuring van de Raad, welke daartoe met een gekwalificeerde meerderheid besluit.
Het is de taak van de Raad de desbetreffende bepalingen van het Euratom-Verdrag na te leven en toe te passen, en die voorzien niet in raadpleging van het Europees Parlement, een feit dat met de Verdragen te maken heeft.
Het is u bekend dat de Raad als instelling niet bevoegd is ook maar een tittel of jota aan het Verdrag te wijzigen, wat vanzelf spreekt, zodat normaal gesproken een vraag van deze aard alleen in het kader van de intergouvernementele conferentie aan de orde gesteld kan worden.
In mijn hoedanigheid van voorzitter van de voorbereidende groep zal ik dit verzoek betreffende de intergouvernementele conferentie beslist meenemen.
Wat de genoemde problemen in verband met kerncentrales betreft, waarvan het mij moeilijk valt de namen voor te lezen - Chmelnitsky en Rivne - in Oekraïne, wijs ik u erop dat de Commissie bevoegd is voor het uitvoeren van de technische evaluaties van de kerncentrales, teneinde te bepalen of zij mogen blijven draaien of dicht moeten.
In maart 1994 heeft de Raad een beschikking goedgekeurd waarbij de Commissie werd gemachtigd Euratom-leningen aan te gaan tot een bedrag van 1100 miljoen euro, welke zijn bestemd voor de financiering van de werkzaamheden ter verbetering van de efficiency en veiligheid van kerncentrales in bepaalde derde landen.
Doch tot op heden heeft geen enkel derde land van deze faciliteit gebruik gemaakt.
De grondslag van deze procedure is trouwens het Euratom-Verdrag, en dat gaat evenmin uit van een raadpleging van het Europees Parlement.
Mijn conclusie is dat de aan de orde gestelde vragen handelen over een delicate problematiek welke, zoals u bekend is, de afgelopen jaren in dit Parlement ter sprake is gebracht met de bedoeling om grotere bevoegdheden te verkrijgen, waartoe het Parlement zijn eigen begrotingsautoriteit als legitiem pressiemiddel heeft gebruikt.
In het concrete geval van KEDO wil ik u erop wijzen dat het Parlement in 1998 de middelen voor dat jaar heeft geblokkeerd, en dat het alleen mogelijk was aan deze situatie het hoofd te bieden middels een akkoord met de Commissie waarbij deze instelling het voornemen te kennen gaf om het Parlement aan het begin van elk jaar te informeren over Euratom-overeenkomsten die onderwerp van onderhandelingen zijn, zodat het Parlement deze kan bespreken.
Dank u wel minister.
Ik wil nog even verder ingaan op het IGC-vraagstuk. Krachtens de institutionele hervormingen en met name het hoofdstuk over besluitvormingsprocedures zal het Parlement waarschijnlijk een stem willen hebben in internationale overeenkomsten en medebeslissingen over andere zaken.
Heeft u een idee hoe deze discussies zich zullen ontwikkelen binnen de IGC?
Mijnheer Turmes, de omvang van het medebeslissingsrecht op het gebied van wetgeving is een kwestie die in de intergouvernementele conferentie wordt besproken, en er bestaat, zoals bekend, het traditioneel radicalere standpunt dat trouwens door vele lidstaten wordt gedeeld en luidens hetwelk alle besluiten van wetgevende aard die in de Raad met gekwalificeerde meerderheid tot stand zijn gekomen, aan de medebeslissingsprocedure van het Europees Parlement moeten worden onderworpen.
Dit standpunt werd in de intergouvernementele conferentie goed onthaald, hoewel er ook lidstaten zijn die inzake het volgen van de medebeslissingsprocedure, ook voor gevallen van wetgevende aard, een beoordeling per geval bepleiten.
Ik had met betrekking tot de ratificatie van internationale overeenkomsten reeds gelegenheid de kwestie aan te kaarten in de intergouvernementele conferentie, en als eerste reactie vonden dit verzoek en dit traditionele standpunt van het Europees Parlement geen gunstig onthaal bij de lidstaten, reden waarom deze kwestie weliswaar niet van de agenda is afgevoerd want al die punten blijven tot het einde op de agenda van de conferentie staan, maar het lijkt ons niet dat wij in deze fase grote vooruitgang zullen boeken.
Maar wij zullen de dialoog met het Europees Parlement over deze materie zeker continueren.
Aanstaande dinsdag heb ik een vergadering in de Commissie constitutionele zaken, alwaar ik beslist over dit onderwerp zal blijven spreken en iets meer in detail zal uitleggen hoe de voorbereidende groep van de intergouvernementele conferentie dit type vraagstukken benadert, in het bijzonder de lijst met eisen en voorstellen die het Europees Parlement heeft voorgelegd en die, naar wij hopen, zal worden aangevuld met de resolutie die op de 23e zal worden aangenomen.
Vraag nr. 6 van (H-0160/2000):
Betreft: Schadevergoeding voor de slachtoffers van de tweede wereldoorlog Griekse rechtbanken hebben in diverse vonnissen de schadevergoedingen bevestigd waarop Griekse burgers als slachtoffer van het nazi-regime recht hebben, maar deze zijn nog steeds niet geregeld.
Bovendien heeft Duitsland nog steeds niet de oorlogsvergoedingen betaald die het aan Griekenland verschuldigd is en evenmin heeft het de bezetterslening afbetaald die de Bank van Griekenland in 1943 aan Duitsland moest toekennen.
Is de Raad van plan initiatieven te nemen om ervoor te zorgen dat de wettelijke schadevergoedingen aan de slachtoffers van de tweede wereldoorlog worden uitgekeerd en de bezettersleningen worden terugbetaald, temeer daar dit volstrekt in de lijn ligt van de recente overeenkomst die Duitsland heeft ondertekend om de in Duitse fabrieken tewerkgestelde dwangarbeiders te vergoeden voor een totaal bedrag van 10 miljard DEM, en er ook rekening moet worden gehouden met het feit dat sinds de eenmaking van Duitsland het formele argument is weggevallen waarachter Duitsland zich verschuilde om aan deze wettelijke en volstrekt gegronde eisen tegemoet te komen?
Geachte afgevaardigde, ik kan deze vraag heel gemakkelijk beantwoorden: dit valt namelijk niet onder de bevoegdheid van de Raad, maar onder de bilaterale betrekkingen tussen Griekenland en Duitsland.
Daarom is de Raad niet gerechtigd een onderzoek in te stellen zoals dat door de geachte afgevaardigde wordt gevraagd.
Mijnheer de Voorzitter, neemt u mij niet kwalijk, maar het antwoord van de fungerend voorzitter van de Raad is het antwoord van Pontius Pilatus.
Ik zal u zeggen hoe de zaak in mekaar zit.
Tijdens de bezetting dwong de Duitse bezettingsregering de Griekse bezettingsregering haar een lening te geven. Die lening zou vandaag met de rente en de inflatie ongeveer 25 miljard dollar bedragen.
Dit is een ondertekende lening, een verplichting dus.
Het gaat hierbij om een transactie tussen twee lidstaten van de Europese Unie, en de Raad kan daarvoor niet de ogen sluiten. Deze verplichting bestaat en Duitsland mag zich daaraan niet onttrekken.
Duitsland zelf zorgt er trouwens wel voor dat het zijn eigen uitstaande leningen tot de laatste cent terugkrijgt.
Het andere vraagstuk betreft de enorme schade die de Duitse bezettingslegers in Griekenland hebben aangericht.
Deze schade bedraagt ongeveer 40 miljard dollar.
Duitsland heeft andere landen betaald, Griekenland niet.
Waarom niet?
Natuurlijk hebben hier ook de Griekse regeringen een verantwoordelijkheid, maar vroeg of laat moet men dit vraagstuk toch te berde brengen.
Duitsland heeft weliswaar bij tijd en wijlen toegegeven dat het deze verplichting had, maar zich uiteindelijk altijd met allerlei smoesjes aan de betaling onttrokken.
Nu is er geen ruimte meer voor smoesjes en daarom is Duitsland nu gedwongen te betalen. De Raad kan zij handen niet in onschuld wassen.
Het antwoord van de fungerend voorzitter is voor mij dan ook onaanvaardbaar.
Ik zou de geachte afgevaardigde gaarne willen zeggen dat de Raad geheel bereid is om in deze kwestie te interveniëren, wanneer hij ons toelicht wat de rechtsgrond is om zulks op de grondslag van de Verdragen te kunnen doen.
Vraag nr. 7 van (H-0162/2000):
Betreft: Europese steun voor de filmindustrie De Europese filmindustrie is van zeer groot belang voor de culturele verscheidenheid en het culturele erfgoed van de landen in Europa, maar ook van Europa als geheel.
In Zweden is echter 80 tot 90 procent van alle films die vertoond worden afkomstig uit Amerika.
Tegenwoordig staat de EU voor de productie van films maximaal 50 procent overheidssteun toe.
Volgens informatie die ik heb ontvangen wordt er in de Commissie over gesproken om het plafond voor overheidssteun te verlagen tot maximaal 30% en daarmee een einde te maken aan de uitzondering voor steun op cultureel gebied.
Dit zou een bedreiging vormen voor de Europese filmindustrie, omdat het produceren van films duur is en een commerciële gok, vooral in de kleine landen.
Is de Raad het ermee eens dat overheidssteun van belang is voor de bevordering van de Europese cultuur?
Acht de Raad het belangrijk om een veelzijdige Europese filmindustrie te stimuleren?
Mijnheer de Voorzitter, wat de zeer interessante vraag van mevrouw Petersen betreft, beschikken wij niet over enige informatie als zou de Commissie voornemens zijn de staatssteun op dit gebied te verminderen.
Het is de Raad trouwens bekend dat de Commissie in het kader van haar activiteiten terzake met de lidstaten in gesprek is.
Ik zou willen toelichten dat dit type steun binnen het kader van de nationale maatregelen, onder de verantwoordelijkheid van de lidstaten valt binnen bepaalde wettelijke grenzen die het Verdrag stelt.
Anderzijds is bepaald dat het huidige programma MEDIA-II en het toekomstige programma MEDIA-PLUS voorzien in aanvullende financiële steunmaatregelen ter versterking van de Europese film, als belangrijke beleidslijn welke de Europese Unie heeft uitgestippeld met het doel de Europese culturele diversiteit te handhaven en in stand te houden, welke beleidslijn overigens deel uitmaakt van de richtsnoeren die ik in het kader van de onderhandelingen van de Wereldhandelsorganisatie, met name op het punt van de audiovisuele media, te bestemder plaatse heb mogen overbrengen.
Ik wil de vertegenwoordiger van de Raad bedanken voor zijn antwoord.
Allereerst wil ik erop wijzen dat er een enorm verschil is tussen het produceren van bijvoorbeeld personenauto's of vrachtauto's, en het produceren van een film.
Het is bekend dat de productie van films afhankelijk is van steun, omdat het gaat om een deels cultureel, deels commercieel product.
Het is ook bekend dat de Europese filmindustrie grote moeite heeft om het gewenste aantal films te produceren, vooral waar het gaat om films in de kleinere talen.
Daarom is zowel de nationale als de Europese steun voor de filmindustrie zeer belangrijk. Het is bovendien van belang dat er ook in de toekomst 50 procent overheidssteun mag worden gegeven voor de productie van films.
Ik zou de vertegenwoordiger van de Raad nog willen vragen of hij het niet ook belangrijk vindt dat de huidige praktijk wordt gehandhaafd, dat wil zeggen dat er maximaal 50 procent steun wordt gegeven voor de productie van Europese films in de kleine talen.
Mevrouw Petersen, gezien de situatie die ik noemde met betrekking tot de kleinere lidstaten van de Unie, zult u begrijpen dat ik voor dat punt bijzonder gevoelig ben.
Dat is een punt dat ook ons zorgen baart.
Het is duidelijk dat alle lidstaten van de Unie, juist uit hoofde van het specifieke karakter van de culturele diversiteit binnen de Europese Unie en van de noodzaak veilig te stellen dat die specificiteit de zuiver economische opvattingen van de filmindustrie kan overleven, in het verleden gemachtigd waren en dit nog zijn, om specifieke steun aan de filmindustrie te blijven verstrekken.
Wij verwachten dat deze steunmaatregelen kunnen worden voortgezet, en eveneens dat zij volstrekt verenigbaar zijn met de nieuwe regels van de Wereldhandelsorganisatie, met name in het kader van de nieuwe ronde die naar wij aannemen vroeger of later zal beginnen.
Op dit ogenblik blijft de communautaire financiële steun beperkt tot de limiet van 50% van de totale kosten van elk project, doch dat percentage mag in daartoe speciaal in het programma voorziene gevallen tot 60% oplopen.
Op dit ogenblik hebben wij geen aanwijzingen dat de Commissie aan een vermindering zou denken, en al helemaal niet aan het bedrag en het percentage die de geachte afgevaardigde noemde.
Vraag nr. 8 van (H-0166/2000):
Betreft: Voorlichting van de burgers Denkt de Raad een positieve lijst van partijen op te stellen waar de kiezers met gerust gemoed op kunnen stemmen zonder gevaar te lopen dat hun land tegen de schandpaal gezet wordt?
Het spreekt vanzelf, mijnheer de Voorzitter, dat het niet tot de bevoegdheden van de Unie behoort zich in te laten met de grondwettelijke organisatie van de lidstaten, en evenmin komt het de Unie toe een zogenaamde positieve lijst op te stellen van partijen waarop gestemd mag worden.
Als wij ons daaraan zouden wagen, begeven wij ons inderdaad op glad ijs.
Dat wil niet zeggen dat de gedachte die aan de vraag ten grondslag ligt, niet enige politieke zin zou hebben: in sommige landen, bijvoorbeeld het mijne, heeft een nazistische of fascistische partij niet het recht zich bij het Constitutionele Hof te laten registreren zodat zij niet als een wettige partij in het democratische bestel kan worden toegelaten.
Andere landen kennen weer andere systemen en zijn net zo respectabel als het mijne.
Wij moeten inzien dat wanneer wij de bredere communautaire ruimte betreden, geen enkele situatie met betrekking tot de democratische rechten in enig land, de andere landen en hun onderdanen onverschillig laat.
Wij zijn allen Europese staatsburgers en wij zijn allen staatsburgers van een Europa dat politiek aangestuurd wordt door een basisgeheel van beginselen.
Als deze beginselen worden geschoffeerd, hebben wij het recht en de plicht alarm te slaan.
Wat lijsten met gewenste of ongewenste partijen betreft, hoop ik vooralsnog dat zoiets in de sfeer van de Europese Unie nooit zal voorkomen.
Ja, maar het probleem is dat het hier nu juist om gaat.
Omdat de burgemeester van het Oostenrijkse Klagenfurt dingen heeft gezegd, die zowel u als ik weerzinwekkend vinden, straft u het hele land en de hele bevolking met sancties, ook degenen die misschien voor een andere partij hebben gestemd, zonder precies aan te geven wat het land misdaan heeft.
Tot nader bericht straft u alleen woorden, geen daden.
Als het om daden gaat, zou u misschien beter Denemarken straffen voor het vreemdelingenverbod dat de FPÖ in Oostenrijk niet eens heeft kunnen doordrukken.
U heeft dus gewoon woorden in plaats van daden gestraft.
Met het oog op toekomstige stemmingen wil ik graag weten of Portugal en andere landen - buiten de Raad - van plan zijn sancties tegen mijn land voor te stellen, als bijvoorbeeld leden van de Socialistische Volkspartij of de Eenheidslijst, die beide tegen de Economische en Monetaire Unie gekant zijn, tot de huidige regering toetreden, of een veto zal stellen tegen een regering met de liberaal Fogh Rasmussen indien deze met de Deense Volkspartij, volgens vele kranten het Deense equivalent van de Oostenrijkse FPÖ, in zee zou gaan.
Dit zou interessante consumentenvoorlichting zijn. Het kan echter zijn dat de 14 premiers intussen spijt hebben van hun actie.
De geachte afgevaardigde moet bekend zijn met hetgeen in de eerdere antwoorden is gezegd: in het specifieke geval Oostenrijk, dat naar mijn weten aan deze vraag ten grondslag ligt, zijn wij niet in het kader van de Gemeenschap bezig, maar in het proces van de bilaterale betrekkingen.
De door enkele lidstaten ingenomen houding met betrekking tot de Oostenrijkse regering kwam voort uit een negatieve beoordeling van de aard van de nieuwe Oostenrijkse regering, en dat heeft geen invloed op het communautaire raamwerk.
Wij waren niet bezig in het kader van de Raad, de Europese Unie als zodanig heeft geen enkele discriminerende maatregel jegens Oostenrijk genomen.
De 14 lidstaten hebben vrijelijk besloten aan de Oostenrijkse autoriteiten hun ongenoegen te laten merken over het totstandgekomen regeringsmodel, en heel in het bijzonder over het feit dat in de regering een partij is opgenomen die een zekere ideologie en een zekere manier om de Europese waarden te interpreteren bepleit of bepleitte - het is niet erg duidelijk waar in de verklaringen van de FPÖ de grens ligt tussen heden en verleden.
Maar de geachte afgevaardigde kan toch niet uitgerekend de Monetaire Unie verwarren met het naziregime, dat zijn toch wel enigszins verschillende zaken.
Het spreekt vanzelf dat alle partijen het volste recht hebben tegen de Economische en Monetaire Unie te zijn of tegen het Verdrag van Schengen of tegen wat dan ook, of zelfs tegen de Europese Unie.
Zoals u weet, bestaan er partijen die tegen de Europese Unie zijn, maar die daarom nog niet ophouden partijen te zijn die binnen de democratische sfeer thuishoren.
Wat er aan de hand is, en de geachte afgevaardigde weet dat net zo goed als ik, is dat er partijen zijn welke ideologieën voorstaan die het bestel als zodanig in het geding brengen en die afbreuk doen aan het geheel van waarden, dat de essentie van de Europese Unie uitmaakt, dat in de grond der zaak zelfs een van de redenen vormt waarom de Europese Unie nu juist tot stand is gekomen.
Daarom is het, mijnheer Bonde, logisch dat er bij enkele regeringen een zeker onbehagen bestaat.
Aan dat onbehagen is enkel in de bilaterale betrekkingen uiting gegeven.
Laten wij het communautaire aspect niet met het bilaterale aspect verwarren.
Vraag nr. 9 van (H-0169/2000):
Betreft: Geheimhouding in de wetgevende werkzaamheden van de Raad Tijdens het vragenuur van januari heeft de fungerend voorzitter in antwoord op mijn vraag gezegd dat alle gegevens over de wetgevende zittingen van de Raad -zoals wie er hoe gestemd heeft, de notulen en het beknopt verslag - gemakkelijk toegankelijk zijn voor het publiek
Ik heb daar mijn twijfel over uitgesproken, maar op mijn verdere vraag heeft de fungerend voorzitter beloofd dat hij me vóór het vragenuur van februari een brief zou schrijven, met volledige informatie over hoe en waar al die gegevens gemakkelijk verkrijgbaar zijn voor het publiek.
Ik heb geen brief van de fungerend voorzitter mogen ontvangen, hetgeen mijn ergste vermoedens over de dwangmatige geheimdoenerij van de Raad bevestigt.
Kan de fungerend voorzitter me nu eindelijk zeggen waar al die gegevens - wie er zijn stem uitgebracht heeft en hoe, de notulen en het beknopt verslag - gemakkelijk verkrijgbaar zijn voor het publiek, zoals hij tijdens het vragenuur van januari volgehouden heeft?
Mijnheer de Voorzitter, de werkzaamheden van de Raad kunnen door het publiek worden gevolgd aan de hand van maandoverzichten die door het Secretariaat-generaal van de Raad worden opgesteld - en op het Internet op de site van de Raad worden gepubliceerd voorzover zij de besluiten van wetgevende en niet-wetgevende aard betreffen die vanaf januari 1999 zijn aangenomen, met inbegrip van de uitslagen van stemmingen, de stemverklaringen en de verklaringen voor de notulen wanneer de Raad optreedt in zijn hoedanigheid van wetgever.
Wanneer het definitieve wetgevende besluiten van de Raad betreft, worden in voorkomend geval de uitslag van de stemming alsook de door de Raad, de Commissie en de lidstaten aangenomen verklaringen voor de notulen, in die overzichten vermeld.
Maar authentiek zijn alleen de definitief aangenomen besluiten waarvan uittreksels door het Secretariaat-generaal van de Raad op Internet beschikbaar worden gesteld op de EUDOR-site die wordt beheerd door het Bureau voor Officiële Publicaties van de Europese Gemeenschappen in de rubriek "Transparantie van de wetgevende activiteiten van de Raad".
Dit is een van de zaken die bereikt zijn door het zo verfoeide Verdrag van Amsterdam, en ik vind dat het de moeite waard is daar stelselmatig op te wijzen.
Na iedere Raadszitting wordt een mededeling aan de pers uitgegeven met informatie over de door de Raad genomen besluiten, onder vermelding van het feit dat verklaringen voor de notulen voor het publiek beschikbaar zijn, die bij de persdienst kunnen worden verkregen.
Ook is het mogelijk per elektronische post informatie te verkrijgen over de wetgevende transparantie van de Raad.
De vraag betreffende het recht van toegang van het publiek tot de Raadsdocumenten, moet worden geplaatst in het kader van artikel 255 van het Verdrag betreffende de Europese Unie, waarin wordt bepaald dat binnen twee jaar na de inwerkingtreding van het Verdrag van Amsterdam de Raad de algemene beginselen en de beperkingen op grond van openbare of particuliere belangen betreffende dit recht op toegang tot documenten bepaalt.
U dient voor ogen te houden dat die bepaling uit het Verdrag van Amsterdam aan de verschillende instellingen de mogelijkheid biedt de toegang tot hun eigen documenten te reglementeren - en dat moeten wij begrijpen, gezien het bijzonder delicate karakter van bepaalde onderwerpen waar uiterst gevoelige terreinen zoals het gemeenschappelijk buitenlands en veiligheidsbeleid en justitie en binnenlandse zaken aan de orde zijn.
Die reglementering moet, zonder de transparantieregels op de helling te zetten, rekening houden met bezorgdheden, namelijk dat die transparantie de werkzaamheden van de Raad volstrekt ondoelmatig zou maken.
Want, zoals ik reeds zei, dit artikel schrijft voor dat in de reglementen van het Europees Parlement, de Raad en de Commissie specifieke bepalingen moeten worden vastgesteld over de toegang tot de respectieve documenten.
Deze kwestie maakt deel uit van de algemene regels inzake transparantie van de Europese instellingen, welke trouwens in de conclusies van de laatste Europese Raad van Helsinki als volgt werden omschreven, en ik citeer: "De transparantie van de Europese instellingen vormt een belangrijk element van het beleid om de Unie dichter bij haar burgers te brengen en de efficiency te verbeteren"
Onder het Finse Voorzitterschap is grote vooruitgang geboekt op het gebied van de toegang tot documenten middels het gebruik van moderne informatietechnologieën, met name Internet.
Zo heeft de Raad een besluit aangenomen over de verbetering van de informatie over de wetgevende activiteiten van de Raad en van het openbaar register van Raadsdocumenten.
En volgens dat besluit, en ik citeer opnieuw: "stelt het Secretariaat-generaal van de Raad een lijst van de punten die voorkomen op de voorlopige agenda's van de Raad en zijn voorbereidende instanties voor het publiek beschikbaar wanneer het gaat om zaken waarin de Raad optreedt in zijn hoedanigheid als wetgever".
Het huidige voorzitterschap is deze gedragswijze gaan volgen.
Met betrekking tot het openbare register van Raadsdocumenten wordt in het besluit bepaald dat dit register ook referenties bevat naar documentnummer en onderwerp van gerubriceerde documenten. Er wordt niet aan het onderwerp gerefereerd indien verspreiding van deze informatie afbreuk zou doen aan de bescherming van het algemeen belang, van de persoon en de persoonlijke levenssfeer, van het commercieel en industrieel geheim, van de financiële belangen van de Gemeenschap en/of van de geheimhouding waarom verzocht is door de natuurlijke of rechtspersoon die in het document vervatte informatie heeft verstrekt, of die wettelijk vereist wordt door de lidstaat die zulke informatie heeft verstrekt.
Het Portugese voorzitterschap heeft zich van meet af aan krachtig ingezet om de discussie over de toegang van het publiek tot documenten aan te gaan, en in het verlengde daarvan ligt zijn voornemen om dit dossier verder toe te vertrouwen aan de groep "Vrienden van het voorzitterschap" zodra de Commissie haar voorstel heeft ingediend voor een verordening betreffende de toegang van het publiek tot de documenten van het Europees Parlement, de Raad en de Commissie.
Dit voorstel is op 26 januari jongstleden door de Commissie aan het college van commissarissen voorgelegd en heeft als doel, zoals ik reeds zei, invulling te geven aan de doelstelling van een grotere transparantie, waarbij met name ingrijpende veranderingen in de gedragscode uit 1999 worden aangebracht.
Het voorzitterschap is onverwijld overgegaan tot de bespreking van dit voorstel, heeft dit op 2 februari aan de vergadering van het COREPER voorgelegd en het in twee latere vergaderingen aan een analyse onderworpen.
Het gaat hier immers, mijnheer de Voorzitter, om een pakket taken die op basis van het Commissievoorstel in Raadsverband verder zijn uitgewerkt, en die volgens mij een reële wil vertolken om de transparantie van die werkzaamheden te versterken.
Ik wil de fungerend Voorzitter bedanken voor zijn bijzonder lange, uitgebreide en serieuze antwoord.
Omdat ik geen Portugees spreek, zal ik het antwoord bestuderen voor het volgende vragenuur en hierop terugkomen in april.
Ik zou nu graag een heel eenvoudig antwoord van u krijgen op een hele eenvoudige principiële vraag.
Bent u het ermee eens dat voor de wetgeving in een democratische omgeving zoals de Europese Unie het volk waarvoor de wetten gelden, moet kunnen zien en horen wat de door hen gekozen vertegenwoordigers doen om wetgeving aan te nemen?
Ik heb niet de indruk dat het volk alles kan zien en horen wat hun vertegenwoordigers binnen de Raad zeggen en doen bij het aannemen van wetgeving.
Bent u het met dit principe eens?
Mijnheer Newton Dunn, dat is een complex vraagstuk dat uiteraard samenhangt met het type wetgevingspraktijk, en in het bijzonder met de gelijksoortigheid van de wetgevingspraktijken van de Europese Unie en die van de lidstaten.
Binnen de lidstaten zijn er bevoegdheden van wetgevende aard die verbonden zijn met de parlementen waar het debat openlijk en in het publiek plaatsvindt, en er bestaan wetgevende bevoegdheden die, hetzij via delegatie vanuit het Parlement dan wel van rechtswege, bij de regeringen berusten.
Het beraad binnen de regeringen over de wetsontwerpen behoort niet tot het publieke domein, maar het resultaat van die wetsontwerpen behoort daar uiteraard wel toe want het Parlement kan al dan niet verlangen die ontwerpen te bespreken.
Op het niveau van de Europese Unie lijkt het mij niet, dat wij veel verder kunnen gaan dan reeds is voorzien, namelijk de mogelijkheid dat de resultaten van de discussies in de Raad bekendgemaakt kunnen worden, en dat met name bekendgemaakt kan worden hoe er gestemd is en welke verklaringen bij die stemming zijn afgelegd.
Ik vind dat dit in dezen voldoende is maar, zoals ik zei, dat is een standpunt dat ik persoonlijk inneem, voorzover het de filosofische aard van de procedure als zodanig in het wetgevingsproces van de Unie betreft.
Mijnheer de Voorzitter, tijdens het Finse voorzitterschap kon men tijdens de vragenuren twintig vragen doornemen.
De vorige keer, tijdens het Portugese voorzitterschap, werden er twaalf vragen behandeld.
Het lijkt erop dat dit er ook vandaag niet meer kunnen worden.
Mijn eigenlijke vraag heeft echter betrekking op het feit dat de voorzitter van de Europese Commissie, de heer Prodi, een brief aan het Europees Parlement heeft gestuurd waarin de ombudsman, de heer Jacob Söderman ervan wordt beschuldigd aan het openbaar debat te hebben deelgenomen en dat hij grotere openbaarheid van verschillende documenten wil. Hij heeft dus zijn eigen standpunt naar voren gebracht dat de openbaarheid in de Europese Unie groter moet worden.
Ik vraag aan de vertegenwoordiger van de Raad of hij de procedure van de voorzitter van de Commissie juist en gerechtvaardigd vindt en of ook de Raad de vrijheid van meningsuiting die de ombudsman gebruikt heeft ter vergroting van de openbaarheid, wil inperken.
Ik heb twee opmerkingen, mijnheer Seppänen.
In de eerste plaats, als dat de perceptie van dit Parlement zou zijn, zouden wij geen twintig maar ook wel dertig antwoorden kunnen geven op de vragen die de geachte afgevaardigden stellen.
Ik zou dan binnen 15 seconden antwoorden zonder de detaillering die volgens mij past bij het streven van het voorzitterschap om de vragen serieus te nemen en om bij de beantwoording zo concreet mogelijk in te gaan op wat de parlementariërs bezighoudt.
Maar we kunnen ook opteren voor een bureaucratisch, officieus, snel, beknopt en - hoogstwaarschijnlijk onbevredigend - antwoord.
Zo kunnen wij dan succesjes boeken bij de beantwoording van vragen in dit Parlement.
Ik ben hier sedert 9.00 uur vanochtend aanwezig, en het lijkt mij niet dat de Raad ervan kan worden beschuldigd geen serieus werk te hebben gemaakt van de beantwoording van de vragen van de parlementariërs.
Wat de vraag met betrekking tot dat meningsverschil tussen het Parlement en de Commissie betreft, is het duidelijk dat de Raad de laatste instantie is die zich daarin moet mengen. Hij zal het aan beide instellingen overlaten om dit potentiële geschil zelf op te lossen.
Om nog even door te gaan op de vraag van de heer Newton Dunn over de besluiten die in het geheim genomen worden binnen de Raad, zou de minister misschien kunnen aangeven welke wetgevende machten ter wereld hij bedoelde waar besluiten in het geheim genomen worden?
Mijnheer Nicholson, ik zou het op prijs stellen als u de vraag opnieuw stelt want ik heb hem niet begrepen.
Het spijt mij, maar ik zou graag willen dat u de vraag opnieuw stelt.
U zei dat de Raad niet de enige wetgevende macht is die besluiten in het geheim neemt.
Ik vroeg me alleen af of u ons voorbeelden kon geven van vergelijkbare regeringsorganen die op dezelfde wijze besluiten nemen.
Mijnheer Nicholson, ofwel moet ik mij heel erg vergissen, of de meerderheid van de regeringen geeft, wanneer zij hun wetgevende bevoegdheid uitoefenen, geen ruchtbaarheid aan hun zittingen.
De wetgevende bevoegdheid van een regering wordt gewoonlijk in elke staat ter wereld in besloten zittingen uitgeoefend.
Ik heb niet de indruk dat er regeringen zijn die in openbare zittingen wetgevende arbeid verrichten - alleen parlementen doen dat - en wanneer er wetgevende bevoegdheden bij een parlement of een regering aan de orde zijn, bestaan er twee verschillende manieren om bij wetgevende bevoegdheden te werk te gaan.
Maar, voorzover ik weet doen, in de meeste landen ter wereld, de regeringen dit in besloten zittingen zonder toegang van het publiek.
De heer Seixas da Costa had al aangekondigd dat hij vanavond om 19.00 uur moest vertrekken.
Hij heeft ons ook verteld dat hij al vanaf 9.00 uur vanmorgen in het Parlement aan het werk is.
Ik denk dat hij vandaag zijn salaris als minister en als fungerend voorzitter van de Raad wel heeft verdiend.
Daarom wil ik het vragenuur afsluiten, met dank aan de heer Seixas da Costa voor zijn aanwezigheid.
De vragen 10 tot en met 38 zullen schriftelijk worden beantwoord.
Het vragenuur voor vragen aan de Raad is gesloten.
(De vergadering wordt om 19.00 uur gesloten)
Dank u voor uw opmerking, mijnheer Evans.
Ik zal deze kwestie uiteraard voorleggen aan het Bureau, niet aan de diensten.
Als u ook nog de kosten van die stemmingen voor de begroting van het Parlement had genoemd, dan hadu een extra reden tot bezorgdheid gehad.
Interim-overeenkomst EU-Mexico
Aan de orde is het debat over het verslag (A5-0066/2000) van mevrouw Ferrer, namens de Commissie industrie, externe handel, onderzoek en energie, over het voorstel voor een besluit van de Raad betreffende het standpunt van de Gemeenschap in de Gezamenlijke Raad EG-Mexico inzake de tenuitvoerlegging van de artikelen 3, 4, 5, 6 en 12 van de interim-overeenkomst betreffende de handel en aanverwante zaken (5965/1/2000 - C5-0076/2000 - 2000/0024 (CNS)).
Mijnheer de Voorzitter, waarde collega's, mijnheer de commissaris, het debat over dit onderwerp met die lange titel vormt het laatste onderdeel van een taak van het Parlement. Deze taak heeft het Parlement in nauwe samenwerking met de Commissie uitgevoerd teneinde de betrekkingen met Mexico te versterken op grond van de waarden en principes die ten grondslag liggen aan het democratisch stelsel.
In mei 1999 betuigde het Parlement zijn instemming met de overeenkomst inzake economisch partnerschap, politieke coördinatie en samenwerking, die in 1997 door de Europese Gemeenschap en haar lidstaten enerzijds en de Verenigde Mexicaanse Staten anderzijds was ondertekend.
Als alle lidstaten deze overeenkomst hebben geratificeerd, zal zij de in 1991 ondertekende overeenkomst inzake samenwerking tussen de Gemeenschap en Mexico vervangen.
Bij de overeenkomst uit 1997 hoorde een voorlopige interim-overeenkomst betreffende handel en aanverwante zaken, waarmee het Parlement in mei 1998 instemde.
Het doel hiervan was ervoor te zorgen dat zo spoedig mogelijk onderhandelingen van start konden gaan over de liberalisering van de handelsaspecten die onder de bevoegdheid van de Gemeenschap vallen en vermeld staan in de algemene overeenkomst, zonder te hoeven wachten op ratificatie door de vijftien lidstaten.
Nu deze onderhandelingen zijn beëindigd en de Raad zich over de inhoud ervan heeft uitgesproken, moet het Parlement, als onderdeel van de formele raadpleging door de Raad, zijn advies uitbrengen over de resultaten van die onderhandelingen.
Hierbij wil ik de Commissie bedanken, omdat zij deze raadpleging door de Raad in samenwerking met het Parlement mogelijk heeft gemaakt. Ik prijs mij gelukkig met die samenwerking en hoop dat deze een vervolg gaat krijgen.
Maar ik betreur het dat de Commissie ons niet net als de vorige Commissie op de hoogte heeft gehouden van het verloop van de onderhandelingen, gezien het belang van de onderhavige kwesties.
Wat betreft de inhoud van mijn verslag, zou ik ten eerste willen zeggen dat deze overeenkomst zich weliswaar uitsluitend op handelsaspecten richt, maar desalniettemin een politieke dimensie heeft. Dat moeten wij voor ogen houden wanneer wij ons advies uitbrengen.
Mijn verslag gaat over de overeenkomst inzake economisch partnerschap, politieke coördinatie en samenwerking.
Deze overeenkomst komt voort uit het streven naar een politiek systeem dat werkelijk democratisch is en dat de mensenrechten, de sociale rechten en de milieurechten eerbiedigt. Ook wordt gestreefd naar een rechtvaardiger maatschappelijk evenwicht dankzij de grotere economische ontwikkeling die de liberalisering van het handelsverkeer met zich mee zal brengen.
Volgens artikel 1 van deze overeenkomst vormt de eerbiediging van de democratische beginselen en de mensenrechten, in hun meest vooruitstrevende vorm, de grondslag van de overeenkomst.
Daarnaast bestaat er een clausule op grond waarvan de overeenkomst kan worden opgeschort als niet wordt voldaan aan het bepaalde in artikel 1. Dit biedt een extra garantie dat partijen zich zullen houden aan de democratie en de eerbiediging van de grondrechten.
Met deze overeenkomst wordt de samenwerking tussen de Europese Unie en Mexico geïnstitutionaliseerd, vooral op het gebied van de mensenrechten, sociale vraagstukken en armoedebestrijding. Daarmee wordt een instrument gecreëerd dat van groot nut kan zijn om de nog steeds aanwezige sociale ongelijkheden in Mexico te reduceren, en de levensomstandigheden van de achtergestelde lagen van de bevolking te verbeteren.
Dan ten tweede de inhoud van de onderhandelingen over de artikelen 3, 4, 5, 6 en 12 van de interim-overeenkomst betreffende de handel in goederen, overheidsopdrachten, mededinging, raadpleging op het gebied van de intellectuele eigendom en beslechting van geschillen. Daarover kan worden gezegd dat de overeengekomen maatregelen een goede overeenkomst vormen.
Voor een paar sectoren ziet het er echter wat somber uit - ik denk hierbij met name aan de textielsector, die vooral erg verontrust is over de oorsprongsregels. De gevolgen van de overeenkomst zullen echter zowel voor de Europese Unie als voor Mexico gunstig zijn.
Voor de Europese Unie, omdat de lidstaten die vóór de inwerkingtreding van de NAFTA-overeenkomst op de Mexicaanse markt aanwezig waren, door het instellen van een vrijhandelszone opnieuw toegang tot die markt krijgen. Dat biedt de Europese bedrijven nieuwe expansiemogelijkheden.
De overeenkomst is gunstig voor Mexico, omdat het daardoor zijn buitenlandse handelsbetrekkingen kan diversifiëren en in evenwicht brengen.
Momenteel is Mexico namelijk voor 80% van zijn handelsverkeer van de overige NAFTA-partners afhankelijk. Tegelijkertijd kan Mexico het volume van zijn export naar de Europese Unie met deze overeenkomst verhogen, wat een gunstig effect op de Mexicaanse economie zal hebben.
Het staat als een paal boven water dat de overeenkomst gedurende de overgangsperiode, en zolang de liberalisering van alle producten nog niet volledig is voltooid, gunstiger is voor Mexico dan voor de Europese Unie. Maar de ontwikkeling en de concurrentiepositie van de Europese economie verloopt nu eenmaal ook niet bepaald symmetrisch met die van de Mexicaanse economie.
Al met al zullen de communautaire producenten ondanks deze asymmetrie veel beter met de Mexicaanse markt kunnen concurreren dan tot nu toe het geval is.
Waarde collega's, de Commissie industrie, externe handel, onderzoek en energie adviseert met ruime meerderheid om in te stemmen met het besluit van de Raad over het resultaat van de onderhandelingen. Wíj dienen ervoor te zorgen dat de positieve resultaten van die onderhandelingen werkelijk bijdragen aan het streven naar een democratischer politiek systeem dat de mensenrechten eerbiedigt en in overeenstemming is met de sociale rechtvaardigheid.
Mijnheer de Voorzitter, dames en heren, in de eerste plaats dank ik mevrouw Ferrer voor haar uitstekende verslag.
Zij heeft daar heel hard aan gewerkt en ook de problemen en de voor- en nadelen van deze overeenkomst met Mexico belicht.
Het gaat om een handelsovereenkomst die onder de bevoegdheid van de Europese Unie valt.
Zoals u terecht opmerkte, kunnen wij die alleen maar goed- of afkeuren en kunnen wij er niet opnieuw over onderhandelen.
Alles bij elkaar genomen zal onze fractie deze handelsovereenkomst goedkeuren.
Wij juichen ze ook toe. Ter attentie van de heer Folias, die problemen in verband met de schoenen verwacht, wijs ik erop dat de handelsbetrekkingen tussen Europa en Mexico in het verleden altijd goed zijn geweest.
Het verslag van de heer Lannoye over chocolade was hier gisteren nooit aan de orde gekomen als de Mexicanen ons niet ooit de cacao hadden geschonken.
Chocolade - 'chocolatl' - is overigens een Mexicaans woord.
De ervaringen uit het verleden zullen ons dus beslist helpen om onze betrekkingen met Mexico te versterken.
De voordelen voor Mexico liggen voor de hand.
Mexico zal zijn eenzijdige afhankelijkheid van de VS door dit akkoord ietwat kunnen verminderen.
We moeten niet vergeten dat 85% van de Mexicaanse uitvoer naar Noord-Amerika en slechts 5% naar Europa gaat.
Dit akkoord biedt Mexico de mogelijkheid zijn handel beter in evenwicht te brengen.
Een ander voordeel voor Mexico heeft te maken met de automobielindustrie, die overigens ten dele van Europese oorsprong is; auto's kunnen immers eventueel ook naar Europa worden uitgevoerd.
Voor de Europese industrie biedt de overeenkomst het voordeel dat ze naar de Mexicaanse markt en via de Mexicaanse markt ook naar de Verenigde Staten zal kunnen uitvoeren.
Voor de handel is de overeenkomst dus zeker voordelig.
Ik zou twee vraagstukken kort willen behandelen of tenminste willen aanstippen. In de eerste plaats de sociale vraagstukken.
Mexico moet zijn sociaal beleid beslist opnieuw bekijken. Met een handelsbeleid worden de sociale problemen immers niet opgelost.
Bij de toenemende vrijhandel zijn er ook verliezers.
De armoede in Mexico is eerder gestegen dan gedaald.
Het sociale beleid is voor Mexico dus een belangrijk thema. Ook daarover willen wij het in de dialoog met Mexico hebben.
Het tweede probleem is dat van de wetenschappelijke en technische samenwerking.
Ik meen dat op dat gebied mogelijkheden tot samenwerking bestaan en dat wij daarvan gebruik moeten maken.
Mijnheer de Voorzitter, waarde collega's, mijnheer de commissaris, de in december 1997 met Mexico gesloten overeenkomst inzake economisch partnerschap, politieke coördinatie en samenwerking is wederom onderwerp van gesprek in dit Parlement. Ditmaal analyseren wij de handelsmaatregelen waarover in het kader van de interim-overeenkomst is onderhandeld.
Enige weken geleden heb ik een bezoek aan Mexico gebracht.
Ik had daar verschillende redenen voor. Zo wilde ik weten wat de Mexicanen vinden van het met veel bombarie in de media aangekondigde nieuwe kader voor hun betrekkingen met de Europese Unie.
Ik heb tijdens mijn verblijf in de Verenigde Mexicaanse Staten van alles gezien, gelezen en gehoord, en op grond daarvan kom ik tot dezelfde conclusie als mevrouw Ferrer, de rapporteur van het onderhavige verslag.
Ik wil haar hier ten overstaan van u allen feliciteren: het is de beste overeenkomst die de Europese Unie heeft gesloten voor de bevordering van het handelsverkeer en de investeringen. Deze overeenkomst zal voor beide partijen gunstig uitpakken.
Sinds de aankondiging en goedkeuring van de overeenkomst is in Mexico een aantal zaken over het algemeen ten goede veranderd.
Daarom ondersteun ik de conclusies van de rapporteur, hoewel ik mij zorgen maak over het effect van de liberalisering van de tarieven op de snijbloementeelt. Deze liberalisering kan een negatieve invloed hebben op bepaalde Europese regio' s die gespecialiseerd zijn in dit soort landbouw, zoals regio' s in de ultraperifere gebieden van de Gemeenschap.
Ik kom van de Canarische Eilanden, ten noordwesten van Afrika. Omdat mijn politieke hart zowel in Europa als in Amerika ligt, vind ik het fijn aanwezig te zijn bij het debat over het verslag van mevrouw Ferrer, waarin het advies van dit Parlement over de associatieovereenkomst wordt weergegeven.
Dit advies geldt niet alleen de commerciële achtergrond van de overeenkomst, maar ook haar politieke betekenis, bezien vanuit het bijzondere perspectief van de mondialisering.
Ik ben ervan overtuigd dat de Europese Unie en Mexico dankzij de inwerkingtreding van deze overeenkomst de juiste weg kunnen inslaan, en de mensen hoop kunnen bieden op verbetering van hun inkomen en van de kwaliteit van hun bestaan. Soms, als er grote afstanden worden overbrugd, doet dit denken aan de legendarische ontmoeting tussen Suchil en Quetzalcoatl, zoals vereeuwigd in het werk "El corazón de piedra verde" van Salvador de Madariaga.
Wij stellen voor dit verslag te steunen, maar willen nog wel een aantal opbouwende ideeën uiten. Ten eerste moeten de verantwoordelijke diensten en afdelingen van de Unie meer menselijke hulpbronnen toegewezen krijgen, om de handelsactiviteiten efficiënter te maken.
Ten tweede moeten de ondernemingen de beschikking krijgen over financiële instrumenten op het moment dat de verschillende handelsmaatregelen van de overeenkomst tussen de Europese Unie en Mexico worden uitgevoerd. Daarbij valt te denken aan het oude ECIP-programma, dat in Mexico tot zulke goede resultaten heeft geleid.
Indien deze middelen niet beschikbaar komen, is het risico aanwezig dat deze zo belangrijke overeenkomst een waardeloos stuk papier wordt.
Mijnheer de Voorzitter, voor de derde keer houden wij ons met de overeenkomst tussen de EU en Mexico bezig. Dit is de meest uitgebreide overeenkomst die de Europese Unie ooit met een derde land heeft gesloten.
Juist daarom mogen wij de principes niet overboord gooien die aan de basis van een op de toekomst gerichte samenwerking moeten liggen.
Niet alleen wij, maar ook de Mexicanen verwachtten veel van deze overeenkomst.
Zij zagen hierin de mogelijkheid om aan hun eenzijdige afhankelijkheid van de NAFTA een einde te maken. Zij hoopten in de EU een partner te vinden die voor democratie, mensenrechten en sociale en economische ontwikkeling staat.
Vandaag analyseren wij de overeenkomst met de EU en stellen wij vast dat Mexico in een soortgelijke positie als tegenover de NAFTA komt te zitten, en voor een deel zelfs van de regen in de drup komt.
Investeringsvrijheid naar het voorbeeld van het - terecht mislukte - MAI, maar dan bilateraal, zorgt niet voor een democratisch gestuurde, op de plaatselijke ontwikkeling gerichte economie.
De volledige openstelling van de overheidsopdrachten heeft alleen tot gevolg dat de grote aanbieders de kleine overal in de wereld opslokken.
Door bepalingen zoals die over de behandeling van de inheemse bevolking en het verbod van steun, worden bijvoorbeeld bedrijven uitgerangeerd die bij voorrang vrouwen in dienst nemen of ecologisch willen produceren.
De EU behoudt zich het recht voor uitzonderingen te maken.
Voor Mexico geldt dat echter niet!
Een andere stap achteruit vergeleken met de NAFTA is dat daar een akkoord bestaat over de rechten van de werknemers en dat daaraan een sanctiemechanisme is gekoppeld. In de overeenkomst met de EU is niet eens het sociaal pact van de Verenigde Naties opgenomen.
Voor handelsconflicten voorziet de overeenkomst wel in een mechanisme voor geschillenbeslechting en eventuele sancties.
Onze ervaring in de WTO leert ons echter dat zulke conflicten regelmatig tot uitholling van de milieuwetten leiden.
"Een vrijhandelsovereenkomst die over de rug van de Mexicanen tot stand komt" : met die woorden roept de Mexicaanse burgermaatschappij de senaat ertoe op de overeenkomst bij te schaven en haar niet overhaast goed te keuren.
Op een aantal punten is ze zelfs in strijd met de Mexicaanse grondwet.
"Wij zijn niet bang voor de globalisering, maar willen een globalisering in het voordeel van de mensheid en een rechtvaardige wereldorde zonder sociale uitsluiting" , zo schrijft de burgermaatschappij tot besluit.
Ook wij in het Europees Parlement zijn niet tegen een overeenkomst met Mexico, integendeel!
Om de hierboven genoemde redenen kunnen wij deze overeenkomst evenwel niet goedkeuren. Wij moeten ervoor blijven ijveren dat voortaan betere overeenkomsten worden gesloten.
Tenslotte nog dit: wij hier in het Europees Parlement moeten ons absoluut kritisch opstellen om de Mexicaanse samenleving in haar rechtmatige verwachtingen en eisen te blijven steunen.
Mijnheer de Voorzitter, ik wil allereerst de rapporteur, mevrouw Ferrer, bedanken voor de aanbeveling betreffende de toepassing van enkele artikelen uit de interim-handelsovereenkomst met Mexico.
Zij heeft weliswaar serieus werk verricht, maar tot mijn spijt moet ik mededelen dat wij, ofschoon wij enkele opmerkingen van kritiek delen, niet akkoord kunnen gaan met haar aanbevelingen. De door haar geuite kritiek brengt ons namelijk tot de conclusie dat de overeenkomst juist verworpen dient te worden.
Ik denk bijvoorbeeld aan het gebrek aan democratische transparantie in het wordingsproces van de overeenkomst.
Wij - en ik denk alle afgevaardigden - hebben veel kritiek ontvangen van organisaties uit de Mexicaanse en Europese burgermaatschappij. Ook collega Kreissl-Dörfler sprak daar reeds over.
Het spijt ons vooral dat de rapporteur haar genoegen tot uitdrukking brengt over de vooruitgang van Mexico op het gebied van de mensenrechten en de democratie. Deze vooruitgang is naar haar zeggen mogelijk geworden na toepassing van de algemene overeenkomst.
Welnu, wij hebben andere inlichtingen, en daaruit blijkt dat de schendingen van de mensenrechten juist veel ernstiger zijn geworden. Deze inlichtingen komen niet alleen uit de burgermaatschappij, maar ook van VN-vertegenwoordigers en -ambtenaren, van mevrouw Mary Robinson zelf, de inter-Amerikaanse mensenrechtencommissie, en vele anderen.
Tot de ernstigste schendingen behoren systematisch folteren, illegale detentie, desaparecidos, executies door paramilitaire troepen, arrestaties van vakbondslieden, verbod op staking, verklikpraktijken, Stato di Guerrero, gedwongen sterilisatie, enzovoort.
Verder worden de overeenkomsten van San Andrés en de oplossing inzake de rechten van de inheemse bevolking niet gerespecteerd.
Afin, u kent de situatie en het heeft geen zin hierover uit te weiden.
Evenals het Duitse en het Belgische parlement zijn ook wij van mening dat artikel 1 van de overeenkomst hard gemaakt moet worden. Dit is de grondslag van de overeenkomst.
Ook moeten wij de voor het toezicht op de toepassing noodzakelijke toetsingsinstrumenten krijgen.
Er zijn echter nog talrijke andere kwesties in deze overeenkomst die volgens ons voor verbetering vatbaar zijn. Ik zal u één voorbeeld geven: het economische beleid van de Europese Unie.
Dit houdt absoluut geen rekening met de sociale en economische realiteit van Mexico en de menselijke ontwikkeling. De overeenkomst tussen Mexico en de Europese Unie kan zelfs een averechts uitwerking hebben als er geen evenwichtige ontwikkeling wordt nagestreefd.
Daarom is ongebreidelde liberalisering uit den boze.
Daardoor ontstaat alleen maar armoede en ongelijkheid.
Mijnheer de Voorzitter, de titel van het verslag van mevrouw Ferrer is op zijn zachtst gezegd onvolledig, en om het sterker uit te drukken, misleidend.
Het zou juister zijn om te spreken van een overeenkomst tussen de Europese Unie en NAFTA, in plaats van een overeenkomst met Mexico als enige partner, want deze overeenkomst, waarvan de rapporteur zegt dat zij de belangrijkste is die de Europese Unie ooit met een derde land heeft gesloten, zal niet alleen gevolgen hebben voor onze betrekkingen met Mexico, maar het totale kader van onze betrekkingen met de landen van Noord- en Midden-Amerika beïnvloeden.
In een stijl die duidelijk in de mode is in het Parlement, wenst het verslag-Ferrer een bijdrage te leveren aan de totstandbrenging van een nieuw kader dat Europese bedrijven in staat moet stellen om op voet van gelijkheid te concurreren met de Verenigde Staten en Canada.
Op korte termijn is dit doel gewoon onhaalbaar, en het is duidelijk voor wie de in het voorstel voorziene maatregelen bedoeld zijn.
Het valt immers niet te ontkennen dat de daling van de Europese export naar Mexico het gevolg is van de NAFTA-Overeenkomst, die deze hele regio verandert in één grote vrijhandelszone.
Hoe kan men dan nog in alle ernst geloven dat Europese textielproducten en auto's, waarop invoerbelastingen worden geheven van 35% en 23%, binnenkort zullen kunnen concurreren met gelijksoortige Amerikaanse producten, waarvoor de invoerbelasting slechts 1,8% bedraagt?
Hoe valt het dan in die omstandigheden nog te rechtvaardigen dat de openstelling van de respectieve markten met verschillende snelheden verloopt, ten nadele van Europa?
Moeten we daarentegen niet bang zijn dat de openstelling van bepaalde sectoren onmiddellijke gevolgen zal hebben voor de werkgelegenheid in Europa, met name in kwetsbare sectoren als de textielindustrie, om er maar één te noemen, die geen behoefte hebben aan extra concurrentie in ruil voor toegang tot markten die feitelijk volledig in Amerikaanse handen zijn?
Daarenboven zijn de als geruststelling bedoelde bepalingen op het gebied van de bescherming van oorsprongsbenamingen en, meer in het algemeen, van de intellectuele eigendom, zo vaag geformuleerd dat ze in onze ogen eerder een bedreiging dan een garantie zijn.
Mijnheer de Voorzitter, de afsluiting van de handelsbesprekingen tussen de Europese Unie en Mexico zou, als je het van de optimistische kant bekijkt, het begin kunnen zijn van een nieuw en duurzaam kader voor de institutionalisering van een politieke dialoog en de onderlinge samenwerking, als deze handelsovereenkomst tenminste beide partijen voordelen biedt. Helaas leert de ervaring met NAFTA ons dat dit geen automatisme is.
Het ziet er immers naar uit dat liberalisering van de handel veel mensen geen enkel voordeel heeft gebracht, slecht is geweest voor het milieu en grote delen van de Mexicaanse bevolking heeft gemarginaliseerd. Dit is des te aannemelijker aangezien ook Mexicaanse NGO's voor de mensenrechten klagen over een verslechtering van de mensenrechtensituatie sinds de inwerkingtreding van de interim-overeenkomst in 1998.
Al met al heeft de vigerende overeenkomst Mexico dan ook niets opgeleverd als het gaat om het handhaven van kwetsbare werkgelegenheid, intensieve sectoren en minimale milieueisen.
Op grond van deze feiten mogen wij geen al te hoge verwachtingen hebben. Bovendien heeft het er, afgaande op de tijdens de recente besprekingen gevolgde procedure, zonder effectieve controle noch door het EP noch door de Mexicaanse senaat, alle schijn van dat de overeenkomst de mechanismen ontbeert die absoluut noodzakelijk zijn om de nadelen die zich nu openbaren, in de toekomst te ondervangen.
Mijnheer de Voorzitter, mijnheer de commissaris, de overeenkomst waarover wij straks gaan stemmen is een stap voorwaarts in de nieuwe richting die halverwege 1995 werd ingeslagen. Zoals alle nieuwe dingen stuitte ook die richting destijds op nogal wat kritiek en terughoudendheid.
Momenteel is van kritiek en terughoudendheid gelukkig bijna geen sprake meer, hoewel er helaas zojuist in dit Parlement nog wel kritische geluiden waren.
Wij moeten ons mijns inziens realiseren dat wij de hier geuite bezorgdheid juist wegnemen met een overeenkomst die een louter commerciële invalshoek heeft.
De angst dat Europa ten opzichte van het exportpotentieel van de Verenigde Mexicaanse Staten aan belang inboet, wordt dus juist weggenomen.
Bovendien versterken wij met deze overeenkomst ook het democratiseringsproces van dat land.
500 jaar geleden zijn onze beschavingen met elkaar in contact gekomen, en daardoor is Mexico een land geworden dat cultureel en politiek met Europa is verbonden.
Maar de belangrijkste rol op politiek en geopolitiek terrein werd eigenlijk vervuld door de Verenigde Staten, de machtige buurman uit het noorden.
Vóór het ontstaan van deze overeenkomsten waren de Verenigde Staten op het gebied van economie, handel en investeringen vrijwel oppermachtig.
Maar ook Mexico heeft grote vooruitgang geboekt op het gebied van de mensenrechten.
Het is permanente waarnemer bij de OESO geworden en heeft in 1999 de grondwet hervormd, waardoor de nationale commissie voor de mensenrechten een zelfstandige organisatie werd.
Om die twee redenen, om economische redenen en ook om politieke redenen, bevelen wij dringend de goedkeuring van deze overeenkomst aan.
Mijnheer de Voorzitter, in de Fractie De Groenen/Vrije Europese Alliantie zijn de meningen over dit onderwerp verdeeld.
De Vrije Radicale Alliantie, die zoals bekend groeperingen vertegenwoordigt welke zichzelf beschouwen als belangenbehartigers van volkeren en regio's binnen de Europese staten, is een andere mening toegedaan. Natuurlijk is er binnen de fractie de vrijheid om verschillende standpunten in te nemen.
Vanzelfsprekend delen wij de achterliggende bezorgdheid om alles wat te maken heeft met de mensenrechten en duurzame ontwikkeling. Wij kiezen bovenal voor een kader waarin geen sociale uitsluiting past.
Velen van ons zijn echter van mening dat wij ons in alle redelijkheid echt niet kunnen verzetten tegen een overeenkomst als de onderhavige. De overeenkomst zal immers voorwaarden scheppen voor verdere ontwikkeling en meer democratie, en bovendien is er een opschortende clausule opgenomen voor het geval dat de mensenrechten niet worden nageleefd.
Aan de andere kant denk ik dat er maatregelen kunnen worden genomen om de effecten van de overeenkomst te volgen op alle niveaus, niet alleen op het gebied van de wijziging van douanetarieven, etc.
Ik maak mij meer zorgen over wat de heer Sánchez zei: dat wij een overeenkomst ondertekenen die daarna misschien niet ten uitvoer kan worden gebracht omdat er bijvoorbeeld niet voldoende middelen en diensten zijn; of dat de overeenkomst zeer schadelijke gevolgen heeft, omdat wij geen financiële instrumenten voor de ondernemingen hebben voorzien.
Laten we onze instemming betuigen, maar laten we ook op onze hoede blijven en vorkomen wat wij willen voorkomen: dat de schendingen van de mensenrechten door blijven gaan.
Mijnheer de Voorzitter, in de eerste plaats wil ik mevrouw Ferrer complimenteren met haar uitstekende werk. Wij kunnen ditmaal helaas niet voor stemmen, ook al is er goed werk verricht.
Dit besluit heeft niets te maken met de inspanningen van de rapporteur, maar alles met de situatie in Mexico.
Drie weken geleden heb ik in Madrid een onderhoud gehad met president Zedillo. Ik heb hem onze bezorgdheid overgebracht naar aanleiding van de berichten die wij ontvingen over schendingen van de mensenrechten in Mexico, de situatie op de universiteit en de situatie in de Indiaanse gemeenschappen van Chiapas en andere plaatsen.
De heer Zedillo beloofde dat hij mij alle informatie zou verschaffen om mij te laten zien dat onze bezorgdheid iedere grond miste.
Sindsdien zijn er al heel wat dagen voorbijgegaan, maar de heer Zedillo zwijgt in alle talen.
Wel vernemen wij uit allerlei bronnen dat de ernstige schendingen van de mensenrechten op vele plaatsen voortduren. Dat wakkert onze bezorgdheid verder aan.
Wij beseffen heel goed dat de economische paragraaf van de overeenkomst verbeteringen met zich meebrengt. Maar wij zien ook in dat we geen verandering teweeg kunnen brengen - wat wel onze bedoeling was - in de enorme invloed van Noord-Amerika, dat Mexico en andere landen van Latijns Amerika onder zijn duim houdt.
Evenals de vorige keer hebben wij de linkse partijen van Mexico geraadpleegd over ons stemgedrag; wij kozen toen voor onthouding.
Deze keer kunnen wij ons zelfs niet van stemming onthouden, want ik vind dat wij een signaal aan de Mexicaanse regering moeten afgeven. Een signaal van genegenheid, van solidariteit, opdat de regering rekening houdt met het feit dat de eerbiediging van de mensenrechten, de naleving van de overeenkomsten van San Andrés en het herstel van de democratie serieus dienen te worden genomen, zoals vastgelegd in onze democratische clausule.
Mijnheer de Voorzitter, ik zal het niet hebben over de inhoud van deze overeenkomst. Een aantal van onze collega's en de rapporteur zelf hebben daartoe al gelegenheid gehad.
Ik wil hier de aandacht vestigen op een belangrijk politiek aspect van het afsluiten van deze vrijhandelsovereenkomst tussen de Europese Unie en Mexico.
In de eerste plaats is het politiek en strategisch gezien van belang dat de Europese Unie dit soort betrekkingen onderhoudt met een land dat daar, in dat deel van de wereld, zulk een belangrijke positie inneemt. Vooral ook, omdat het gaat om een land dat op het gebied van de mensenrechten een ontwikkeling heeft doorgemaakt.
Zojuist heeft iemand verwezen naar de toelating van Mexico tot de OESO, en ik wijs er hier nog even op dat dit land nu ook als waarnemer is toegelaten tot de Raad van Europa.
Bovendien mogen we niet uit het oog verliezen dat Mexico met zijn 100 miljoen inwoners als markt enorme mogelijkheden vertegenwoordigt.
Dat betekent overigens niet dat we geen kritiek meer mogen hebben. Veel collega's hebben vandaag lucht gegeven aan hun twijfels: vragen aangaande het milieu, sociale problemen en vooral de kwestie van de mensenrechten.
Wij vinden dat die bezorgdheid ertoe moeten leiden dat wij in onze betrekkingen met Mexico strengere eisen stellen.
En dat is precies wat we binnen het tijdsbestek van tien dagen gaan doen.
De delegatie van het Europees Parlement voor de betrekkingen met de landen in Midden-Amerika en Mexico zal naar Mexico afreizen.
En dan niet alleen voor de institutionele dialoog tussen de partners, dat wil zeggen tussen het Congres en het Europees Parlement.
We zullen ook spreken met non-gouvernementele organisaties.
Bovendien gaan we naar Chiapas om daar te spreken met de plaatselijke bewoners en de vertegenwoordigers van de lokale gemeenschappen.
Dat is het soort druk dat we moeten blijven uitoefenen. Maar dat mag ons er niet van weerhouden onze goedkeuring aan deze overeenkomst te hechten.
Mijnheer de Voorzitter, ik geloof dat men in grote lijnen alleen maar kan instemmen met deze overeenkomst. De collega's Westendorp y Cabeza en Seguro hebben al uitgelegd waarom, en ik ben het met hen eens.
Deze overeenkomst is echter, zoals ook uit het debat van vandaag is gebleken, met tekortkomingen behept. Er is geen garantie dat de economische liberalisering ook daadwerkelijk gepaard zal gaan met eerbiediging van de mensenrechten, de democratische rechten, de vakbondsrechten en met een oplossing voor vraagstukken als kinderarbeid.
Verder staat hierin een gevaarlijke oorsprongsregeling voor producten. Deze is schadelijk voor de Europese industrie, en met name voor de textiel-, kleding- en schoenindustrie.
Dit zijn zeer arbeidsintensieve productiesectoren in Europa en daarom zou het paradoxaal zijn indien wij met deze regeling, die ons schade berokkent, elders onaanvaardbare arbeidspraktijken in de hand zouden werken, zoals kinderarbeid, of praktijken zonder enige vakbondsbescherming.
Het zou paradoxaal zijn indien wij onze eigen schoen- en kledingindustrie zouden benadelen en daarentegen bedrijven zouden helpen die de rechten van de mens, die wij altijd zo hoog in het vaandel hebben, aan hun laars lappen.
Daarom moet men mijns inziens als Raad en Commissie tijdens heel de looptijd van de overeenkomst nauwlettend toezien op de toepassing.
Ik ben voor deze overeenkomst in zijn geheel, want daarmee wordt werkelijk een stap vooruit gezet.
Maar, nogmaals, men moet wel een oogje in het zeil houden nu deze overeenkomst in praktijk moet worden gebracht.
Mijnheer de Voorzitter, om te beginnen wil ik mevrouw Ferrer danken voor haar verslag en het Parlement voor het zeer constructieve advies over het onderhandelingsresultaat dat wij met Mexico hebben bereikt.
Dit onderhandelingsresultaat is gebaseerd op de overeenkomst tussen de EU en Mexico, waarmee het Parlement op 6 mei van het vorig jaar heeft ingestemd.
Deze overeenkomst, die is gestoeld op eerbiediging van de mensenrechten en bevordering van de democratische beginselen, behelst al onze betrekkingen met Mexico en is vooral gericht op versterking van de samenwerking en de politieke dialoog.
Het geboekte onderhandelingsresultaat is evenwichtig, ambitieus en biedt beide partijen voordelen.
Het omvat alle belangrijke gebieden, waaronder met name goederenhandel, dienstverlening, overheidsopdrachten, intellectuele eigendomsrechten, concurrentie, kapitaalverkeer, investeringen en geschillenbeslechting.
Ondernemers uit de EG zullen spoedig op de Mexicaanse markt kunnen concurreren onder dezelfde voorwaarden als bedrijven uit andere landen, vooral uit de Verenigde Staten.
Zoals bij alle onderhandelingen moesten ook hier soms compromissen worden gesloten, maar het eindresultaat is een evenwichtige overeenkomst, waarbij de markttoegang is gegarandeerd en tegelijkertijd rekening wordt gehouden met bepaalde gevoelige sectoren.
Mijn laatste, maar daarom zeker niet minder belangrijke opmerking is dat de bereidheid van het Parlement om in het korte tijdsbestek van een maand met een advies te komen, door de Commissie hogelijk wordt gewaardeerd.
Deze timing is zo belangrijk, omdat wij dan volgende week in Lissabon, naast de Europese Raad, ook een bijeenkomst van de Gezamenlijke Raad EG-Mexico kunnen beleggen.
Op die manier kunnen wij het akkoord snel in werking laten treden en dat is, zoals u zult begrijpen, in het belang van zowel de Unie als Mexico.
Hartelijk dank, mijnheer Liikanen.
Het debat is gesloten.
De stemming vindt om 12.00 uur plaats.
Een informatiemaatschappij voor iedereen
Aan de orde is het debat over het verslag (A5-0067/2000) van mevrouw Read, namens de Commissie industrie, externe handel, onderzoek en energie, over de mededeling van de Commissie over een initiatief van de Commissie voor de buitengewone Europese Raad van Lissabon op 23 en 24 maart 2000 - Europa - Een informatiemaatschappij voor iedereen (COM(1999) 687 - C5-0063/2000 - 2000/2034 (COS)).
Mijnheer de Voorzitter, om te beginnen wil ik de Commissie bedanken voor haar goed getimede, weldoordachte en heel strategische mededeling.
De hele timing is er natuurlijk op gericht om het document volgende week op de top in Lissabon aan de orde te stellen. Het Parlement moest deze zaak derhalve pijlsnel afhandelen en ik wil dan ook de vele collega's die dit mogelijk hebben helpen maken, alsmede natuurlijk het secretariaat, mijn dank betuigen.
Als kind heb ik in het dorp waar ik geboren en getogen ben, de opening van de bibliotheek meegemaakt. Toen het hoofd van de dorpsschool de opening verrichtte, zei hij dat de bibliotheek meer dan 4000 boeken telde.
In mijn belevingswereld als zesjarige waren dat alle boeken van de wereld. Nu bezit ik zelf ruim 4000 titels en ook al zijn dit op zich geen revolutionaire feiten, dit voorbeeld geeft wel aan, als ik het van een individueel naar een politiek niveau til, in welk enorm tempo kennis toegankelijk wordt gemaakt, wordt verspreid, toegepast en verfijnd.
Wij moeten deze ontwikkelingen in een soort kader inbedden, al moeten wij bedenken dat verreweg de meeste mensen in deze wereld nog nooit één telefoontje hebben gepleegd en dat in hun hele leven waarschijnlijk ook nimmer zullen doen.
Uit de voorstellen van de Commissie en de respons daarop van het Parlement blijkt duidelijk dat de markt de motor kan en moet zijn van veranderingen, doch niet in alle gevallen.
De uitdaging is te bepalen wanneer de Europese Unie de markt haar gang moet laten gaan en wanneer wij moeten optreden en reguleren, in wiens belang en voor hoe lang.
De leidende positie van de Europese Unie op de markt voor derde generatie mobiele telefoons, die voor onze toekomst zo belangrijk is, is voor een deel, zij het niet volledig, te danken aan regulerend optreden van de overheid.
Zoals in het Commissievoorstel alsook in de reactie van het Parlement wordt benadrukt, heeft de vaststelling van de GSM-standaard Europa een geweldige voorsprong gegeven.
Voorts gaan wij in ons verslag nader in op het belang van sociale bescherming en op de sociale gevolgen van deze ontwikkelingen. De Commissie werkgelegenheid en sociale zaken is er als enige in geslaagd om in de korte tijd die wij hadden, met een advies te komen en ik ben dan ook met name haar rapporteur voor advies, de heer Cercas, zeer erkentelijk voor al zijn inspanningen.
Wat ik - heel in het kort - heb gedaan is het volgende. Nadat de commissie sociale zaken zich maandagavond, net als de Commissie industrie, externe handel, onderzoek en energie, over het advies had gebogen, heb ik, met goedvinden van de rapporteur, een aantal van zijn voorstellen overgenomen en die namens mijn eigen fractie ingediend.
Ik hoop dat deze voorstellen zullen worden gesteund, omdat zij over veel belangrijke details gaan.
In een aantal andere amendementen wordt aandacht gevraagd voor de rechten van gehandicapten.
Ik heb uitvoerig overleg gepleegd om ervoor te zorgen dat bepaalde fundamentele beginselen met betrekking tot de rechten van gehandicapte gebruikers thuis en op de werkplek in het verslag zouden worden opgenomen. Ik hoop dat deze beginselen over niet al te lange tijd ook in wetgeving zullen worden omgezet in het kader van de herziening van de telecommunicatiewetgeving die in 1999 van start is gegaan.
Dan zijn er nog amendementen op het gebied van de consumentenbescherming - uiterst belangrijk om het vertrouwen in e-commerce te bevorderen -, de toekomstige belastingheffing en de implicaties voor de gezondheidszorg en het vervoer.
Buitengewoon belangrijk zijn de werkgelegenheidseffecten die nu al zichtbaar worden en ik heb mijn best gedaan om in het verslag een middenweg te vinden. Ik wilde namelijk het verlies van banen waarmee sommige veranderingen ongetwijfeld gepaard zullen gaan, niet al te zwaar aanzetten, maar ook kijken naar nieuwe vormen van werkgelegenheid die hierdoor zullen ontstaan.
Ik heb tijdens de voorbereiding van mijn toespraak hier vandaag naar voorbeelden gezocht, want ik vind dat wij de burgers van de Europese Unie moeten laten zien welke concrete voordelen zij van deze ontwikkelingen kunnen hebben.
Daarnaast vind ik dat het Parlement en de andere EU-instellingen bij hun beraadslagingen meer gebruik moeten maken van moderne communicatiemethoden, methoden die worden gekenmerkt door transparantie en openheid.
In de korte spreektijd die mij nog rest, wil ik graag uw aandacht vragen voor drie projecten in mijn eigen regio.
Het eerste is een project in Rutland, het kleinste graafschap van Engeland, waar een virtueel Rutnet is opgestart dat mensen in landelijke en geïsoleerde gebieden met elkaar in contact brengt op het gebied van vrijetijdsbesteding, vervoer, arbeid en sociale activiteiten in het algemeen.
Een stukje noordelijker, in Nottingham, is een commissie voor het landelijk gebied een soortgelijk project begonnen in een voormalig mijnbouwgebied, waar veel mensen in dat gebied enorm mee gebaat zijn.
Nog een ander heel belangrijk project is het M-net, het European East Midlands network, dat op een bredere leest is geschoeid. Het biedt ondersteuning aan kleine en ambachtelijke bedrijven en brengt hen in contact met universiteiten en hogescholen.
Tot slot wil ik, mijnheer de Voorzitter, nog een korte blik in de toekomst werpen.
Het is interessant om vooruit proberen te kijken en ik zou in dit verband het beroemde nummer "What a wonderful world" van Louis Armstrong willen aanhalen, waarin de volgende tekst staat: Baby's worden geboren, wij zien ze opgroeien, zij zullen veel meer leren dan ik ooit zal weten.
Ik denk dat voor ons allemaal geldt dat de toekomst van onze kinderen en kleinkinderen een toekomst vol kansen is, maar ook een toekomst vol onzekerheden.
De Commissie valt te prijzen voor haar poging om op dit gebied het voortouw te nemen en een spilfunctie te vervullen. Ik beveel de Commissievoorstellen en mijn eigen verslag bij u aan.
Mijnheer de Voorzitter, mijnheer de commissaris Liikanen, collega's, alvorens te beginnen met mijn betoog namens de Commissie werkgelegenheid en sociale zaken, wil ik onze oprechte en hartelijke dank overbrengen aan de rapporteur, mevrouw Read.
We hebben een race tegen de klok achter de rug, en zij was een uitstekende, solidaire collega, die zeer open heeft gestaan voor alle gezichtspunten die onze commissie in dit belangrijke debat heeft willen opnemen.
Hartelijk dank, mevrouw Read, voor uw verslag en uw instelling.
De Commissie heeft een belangrijk initiatief ingediend met het oog op de buitengewone Europese Raad van Lissabon op 23 en 24 maart aanstaande. Dit initiatief heet "eEurope", en is door mijn Commissie werkgelegenheid en sociale zaken met instemming en hoop begroet.
Wij begroeten dus met instemming de pogingen van de Commissie om ervoor te zorgen dat de informatiemaatschappij ten goede komt aan alle sectoren en alle regio's van Europa. We willen nu echter wel de gelegenheid aangrijpen om in aanwezigheid van de commissaris het standpunt van de burgers in aanmerking te nemen.
We moeten de Commissie en de publieke opinie eraan herinneren dat wij ons niet simpelweg kunnen conformeren door doelstellingen of wensen met nietszeggende woorden naar voren te brengen. Wij willen dat er concrete doelstellingen en nauwkeurige financiële afspraken in de tekst worden opgenomen, want alleen zo krijgen we een reële strategie die alle aspecten van de informatiemaatschappij omvat.
Alleen wanneer er concrete afspraken zijn, zal de informatiemaatschappij van nut zijn voor de groepen en burgers die het zwakst zijn of die een groter risico lopen van de nieuwe maatschappij te worden uitgesloten.
De Commissie is ongetwijfeld zeer genereus, maar wanneer we de zaak bekijken vanuit het perspectief van de arbeiders en van de armste mensen, komt er geen antwoord op de vragen die dit Parlement reeds in vele documenten heeft gesteld, bijvoorbeeld in het Groenboek "Leven en werken in de informatiemaatschappij: de mens voorop".
Wij weten nog steeds niet goed wie deze reusachtige krachtsinspanning op het gebied van de computeralfabetisering gaat financieren. Deze alfabetisering is nodig om de kloof tussen Europa en de Verenigde Staten te dichten.
Wij weten niet goed hoe de verantwoordelijkheden zijn verdeeld tussen regeringen en Commissie en welke rol de vakbonden hebben in de burgermaatschappij.
Daarom willen wij dat er aanvullende analyses in overweging worden genomen, dat er concretere afspraken worden gemaakt en dat er een speciaal punt wordt opgenomen inzake bevordering van werkgelegenheid en sociale samenhang in de informatiemaatschappij - daarover wordt in de mededeling van de Commissie met geen woord gerept. Ook willen wij dat er een strategie komt met richtsnoeren, aanbevelingen en suggesties.
Wij willen dat er gesproken wordt over volwassenen, niet alleen over jongeren, en dat er gesproken wordt over achtergestelde groepen. Wij willen dat u ook denkt aan gelijke kansen.
De nieuwe maatschappij mag geen reden zijn voor nieuwe ongelijkheid tussen mannen en vrouwen.
Mijnheer de commissaris, er liggen grote mogelijkheden voor ons open, maar die moeten wel de hele bevolking bereiken.
En wij willen dat het Europees sociaal model wordt geëerbiedigd.
Wij vragen u dus een stap voorwaarts te doen door concretere afspraken te maken en veel duidelijkere politieke en financiële inspanningen te leveren.
Mijnheer de Voorzitter, mijnheer Liikanen, dames en heren, het eEurope-initiatief van de Europese Commissie is in principe prijzenswaardig.
Niemand betwist dat de nieuwe technologieën niet alleen in het economische leven maar op alle terreinen van de maatschappij grondige veranderingen teweeg zullen brengen.
Wij kunnen de evolutie van de industriële samenleving naar de informatiemaatschappij ook niet tegenhouden. Uit politiek oogpunt kunnen wij dus niets anders dan Europa zo goed mogelijk op de informatiemaatschappij voor te bereiden.
Ik vind het dan ook voortreffelijk dat het eEurope-initiatief in de eerste plaats dient om de positieve evolutie naar de informatiemaatschappij in de Europese Unie te bespoedigen en op sociale en regionale integratie te richten.
De Europese Commissie stelt in haar mededeling over het eEurope-initiatief tien maatregelen voor om in Europa de weg naar de informatiemaatschappij te effenen.
De afzonderlijke maatregelen zijn prijzenswaardig, maar moeten als geheel worden gestructureerd. Voorts moeten voor het beleid duidelijke prioriteiten worden vastgesteld.
Dat houdt in dat duidelijk moet zijn welke opdrachten de Europese Unie zelf kan en moet uitvoeren en welke opdrachten onder de bevoegdheid van de lidstaten vallen. Daarbij moet rekening worden gehouden met het feit dat de nieuwe technologieën en de acceptatie ervan door de burger in enkele lidstaten en regio's al sedert vele jaren worden bevorderd.
Daarom mag de Raad de verschillende landen in Lissabon wel aanbevelingen doen, maar mag hij ze geen algemene verplichtingen en vooral geen al te zware financiële lasten opleggen.
Wat moet de Europese Unie in het kader van het eEurope-initiatief doen?
Voor de Unie gelden volgens mij de volgende prioriteiten, die ook in het verslag van mevrouw Read - die ik van ganser harte dank - centraal staan.
In de eerste plaats moeten wij een open, moderne en uitstekende multimedia-infrastructuur creëren.
De politici hebben de opdracht in Europa een moderne en performante infrastructuur tot stand te brengen waarmee kwalitatief hoogwaardige telefonische communicatiediensten via PC en TV-apparaat kunnen worden aangeboden en aangevraagd.
Dat betekent dat internettoegang voor iedereen in Europa goedkoper moet worden. Daarom moet de concurrentie, in het bijzonder op de plaatselijke netwerken, nog meer worden gestimuleerd, bijvoorbeeld door de aansluitingen te splitsen.
Daarom moeten ook alle platforms tegen concurrerende prijzen voor alle dienstenaanbieders toegankelijk worden gemaakt, bijvoorbeeld door het TV-kabelnet beschikbaar te stellen.
Daarom moet ook het frequentiebeleid in Europa opnieuw worden bekeken en moeten wij overstappen op een strategische benadering op basis van economische principes zoals u, mijnheer Liikanen, dat eveneens hebt voorgesteld.
Daarbij mogen wij echter niet-commerciële toepassingen, die vooral het algemeen belang dienen, zoals de openbare omroepen, niet verwaarlozen.
Bij de toewijzing van frequenties moeten wij rekening houden met de rol die de openbare omroepen in de opinievorming en veelheid van meningen spelen.
In de tweede plaats moeten wij juridische kadervoorwaarden voor het elektronische handelsverkeer scheppen.
Hangende wetgevingsvoorstellen zoals de richtlijn over e-commerce en de richtlijn over de hervorming van de bescherming van het auteursrecht moeten spoedig worden goedgekeurd.
Op wetgevend gebied moeten wij echter voorzichtig zijn om overregulering te voorkomen. Als in de toekomst nog wetgeving wordt voorgesteld, zullen wij ons altijd de vraag moeten stellen of die wel echt nodig is.
In de derde plaats moeten wij de Europese initiatieven op hun eEurope-gehalte onderzoeken.
Ik heb er reeds op gewezen dat de veranderingen in de informatietechnologie en de nieuwe media alle terreinen van het leven beïnvloeden.
Wij moeten dan ook alle Europese initiatieven op hun eEurope-gehalte onderzoeken.
Concreet betekent dit...
(Spreekster wordt door de Voorzitter onderbroken) Mijnheer de Voorzitter, neemt u mij niet kwalijk.
Ik verzoek u mij toe te staan mijn zin af te maken. Ik heb per ongeluk te lang gesproken.
Tot besluit wil ik nog beklemtonen dat ik het eEurope-initiatief voortreffelijk vind. Ik zou echter graag hebben dat met mijn opmerkingen rekening wordt gehouden.
Mijnheer de Voorzitter, een compliment aan het adres van mevrouw Read, die een voortreffelijk verslag heeft afgeleverd, en van commissaris Liikanen is vandaag natuurlijk wel op z'n plaats.
Dit is een positief debat, dit is heel positief voor Europa, en blijkens het grote aantal amendementen is dit tevens een onderwerp dat zich in een zeer grote belangstelling mag verheugen.
Ik pik de - naar ons oordeel - belangrijkste punten eruit: infrastructuur, rechtszekerheid - mensen moeten weten waar zij aan toe zijn - en het kennisoffensief. Dat kennisoffensief moet niet alleen op onze scholieren en studenten gericht zijn, maar ook op "vergeten" groepen, zoals vrouwen en ouderen, die een enorme bron van talenten vormen als zij zouden worden aangesproken.
Het is een blamage dat grote landen in het verleden de noodzaak van scholing niet hebben onderkend, en voor landen als Duitsland en het Verenigd Koninkrijk zou het eigenlijk niet nodig moeten zijn om personeel uit het buitenland te halen.
Ik heb er alle vertrouwen in dat er een uitstekende publiciteits- en voorlichtingscampagne zal komen waarmee wij de burgers van Europa tot de verbeelding zullen spreken.
Daarbij mogen wij de gehandicapte medemens niet over het hoofd zien.
Er blijkt nu geen documentatie beschikbaar te zijn voor blinden en slechtzienden. Zo'n vergissing mag in de toekomst niet weer gebeuren.
Daarnaast moeten wij voorkomen dat er binnen Europa verschillen ontstaan, verschillen tussen regio's, tussen gezinnen en tussen burgers.
De elektronische handel tussen bedrijven ontwikkelt zich goed, maar de e-commerce tussen bedrijven en consumenten dient te worden gestimuleerd om de achterstand van Europa op de Verenigde Staten in te lopen.
Om dat te bewerkstelligen moeten wij de mensen - de consumenten - natuurlijk het vertrouwen geven dat privacy en veiligheid gewaarborgd zijn en dat vertrouwen moeten de maatregelen die u nu voorstelt, ook gaan bevorderen.
E-commerce is van groot belang voor ouderen, mensen die aan huis gekluisterd zijn of mensen met kinderen die het moeilijk vinden werk en gezin te combineren, en dat zijn overwegend vrouwen.
Wel zijn er nog enkele ethische vraagstukken die onze aandacht behoeven. Ik ben echter optimistisch gestemd en ik denk dat mevrouw Read haar werkzaamheden naast de uwe zal voortzetten en dat er in dit Parlement grote steun voor eEurope te vinden zal zijn.
Mijnheer de Voorzitter, mijnheer de commissaris, dit initiatief is belangrijk omdat de besluitvormers in het algemeen zich bewust moeten worden van de ontwikkeling, maar ook omdat de ontwikkeling in Europa grote verschillen vertoont.
Dit blijkt tevens uit het vervolgdocument dat de Commissie heeft opgesteld.
Het initiatief is van essentieel belang om een einde te kunnen maken aan het idee dat de VS de koploper is in deze ontwikkeling.
Volgens 2000 IDC/World Times Information Society Index, gepubliceerd in februari, is Zweden de VS voorbijgestreefd als de nummer één in de informatie-economie.
De VS nemen nu de tweede plaats in.
Finland en Noorwegen staan op de daaropvolgende plaatsen.
Niet iedereen zal dezelfde waarde hechten aan zo' n soort onderzoek, maar wel dient mijns inziens benadrukt te worden dat het Amerikaanse model niet het enige model is dat leidt tot vooruitgang in de IT-maatschappij. Dat hebben vele anderen in dit Parlement ook al gezegd.
De Scandinavische landen redden zich uitstekend met hun sociale infrastructuur, en zelfs wel met hun pensioensystemen.
Dit moeten we in ons achterhoofd houden; ik ben ervan overtuigd dat de commissie dat ook heeft gedaan.
We moeten ook vooral niet vergeten dat de EU-landen enorm van elkaar verschillen, en dat de ontwikkeling razendsnel gaat.
Dat moet allemaal tot uitdrukking komen in het actieplan.
Ook is het van belang de landen waarin de ontwikkeling het snelst gaat, hierin niet af te remmen.
We dienen uit te leggen wat er op EU-niveau gebeurt, en wat er wordt gedaan met EU-middelen. Daarnaast dienen we open te staan voor veranderingen in het regionaal beleid en bepaalde onderzoeksmiddelen te gebruiken ten gunste van eEurope.
Ik sta sceptisch tegenover de informatieplannen en -campagnes op EU-niveau, die gericht zijn op de verschillende ontwikkelingsniveaus in deze landen. EEurope is meer dan alleen e-commerce.
In de richtlijnen voor elektronische handel komt de consumentenhandel nauwelijks aan bod.
Ik zou een beroep willen doen op de Commissie om notitie te nemen van de vraag die in een aangrenzende zaal in een debat met Federal Trade Commissioner Thompson aan de orde is gekomen: hoe kunnen we het vertrouwen van de consument vergroten?
De klant is koning wat de elektronische handel betreft, anders komt deze niet van de grond.
Wanneer we alternatieve methoden gaan bespreken met betrekking tot het oplossen van problemen, dienen we met de VS op mondiaal niveau samen te werken.
We moeten evenwel ook de OESO in haar werkzaamheden steunen.
De kwestie van de breedband en van een aangepaste infrastructuur zijn in de meeste landen aan de orde van de dag.
Een grote verscheidenheid is noodzakelijk, maar er wordt gezocht naar meer standaarden voor Digital Subscriber Lines, met behulp waarvan men het net kan upgraden.
Er wordt beweerd dat de telefoonmaatschappijen geen gebruik maken van de techniek omdat het aan standaarden ontbreekt.
Waarde collega's, onze kracht wordt gevormd door smartcards, codering, mobiele telefonie en e-Europe!
We moeten de ontwikkelingen op dit gebied voortzetten, maar wat de standaarden betreft, moeten wij onze werkzaamheden verdiepen.
Het is niet aan ons, politici, om deze standaarden vast te leggen; we moeten het aan de industrie overlaten standaarden op te stellen daar waar er behoefte aan is.
Het is onze taak om sneller wetten uit te vaardigen, en waar mogelijk te zoeken naar nieuwe wetgevingsmodellen.
Ik ben blij dat dit punt in het verslag aan de orde komt.
Mijnheer de Voorzitter, dames en heren, mijnheer de commissaris, mevrouw Read, ik dank u voor het openhartige debat en voor uw verslag.
Ik wil het over de politieke achtergrond van het eEurope-initiatief en het verslag van mevrouw Read hebben.
Internet, e-mail en mobiele telefonie moeten de werkloosheid oplossen.
De werkelijkheid ziet er echter anders uit.
Tegenover de spectaculaire ontwikkeling van de informatietechnologie staan fusies en ontslagen.
Ook uit de geschiedenis blijkt dat het uitgangspunt verkeerd is.
Industrialisering, kernenergie noch biotechnologie hebben ons welvaart en vrijheid voor iedereen gebracht.
Uit het initiatief en het verslag komt de idee naar voren dat de weg voor de jongste en de beste krachten moet worden vrijgemaakt.
Daarbij wordt geen rekening gehouden met het feit dat die groep nu al alles krijgt en dat de grote massa met lege handen naar huis gaat.
Wij moeten ervoor zorgen dat alle mensen het voordeel van de technische vernieuwing kunnen genieten, hoe oud of rijk ze ook zijn en in welke regio ze ook leven.
Wij moeten ervoor zorgen dat alle mensen echt gelijke kansen krijgen.
Een universele dienstverlening gaat in de goede richting en moet ons einddoel zijn, maar mag niet het werk zijn van providers die delen van het internet voor hun klanten technisch ontoegankelijk maken.
Met haar voorstel wil de Commissie voor gelijkheid zorgen door de markt te liberaliseren.
Dat is op zich al onzin. Liberalisering betekent immers dat de sterksten nog sterker worden en de staat de zwakkeren zo weinig mogelijk ondersteunt.
Voor de informatietechnologie hanteren wij echter heel andere uitgangspunten.
Er zijn bijvoorbeeld vele initiatieven om internet en computers op school te promoten.
Als echter geen rekening wordt gehouden met het feit dat in elke klas wel een leerling zit die het beter weet dan de leerkracht, kan zulk een initiatief alleen maar mislukken.
Dat voor het liberaliseringsbeleid op vele plaatsen in het verslag van mevrouw Read uitgesproken anti-Amerikaanse argumenten worden gebruikt, toont eens te meer hoezeer het verslag door de belangen van de particuliere industrie is ingegeven.
Zo kom ik bij de burgerrechten, het volgende omstreden punt.
Wij hebben behoefte aan een concept voor de universele bescherming van gegevens.
In plaats daarvan denken de Commissie en sommigen in het Europees Parlement aan een chipkaart.
Alle gegevens zouden dan op een enkele kaart worden verzameld. Uw ziekenfonds zou dan weten dat u homoseksueel bent, uw werkgever zou alles weten over uw antecedenten en ziekterisico's.
Het zou de mens weer wat doorzichtiger maken en de staat zou weer wat dieper in de persoonlijke levenssfeer kunnen doordringen.
De grondrechten zouden op Europees niveau doelbewust drastisch worden ingeperkt.
Dat wordt dan innovatief beleid genoemd, terwijl wij anderzijds in het Parlement met andere instellingen over een handvest van grondrechten debatteren.
Hoe valt dat te rijmen?
In het licht van Echelon pleit ik op dit terrein voor een mentaliteitswijziging.
Bescherming van gegevens en encryptie zijn aangekondigd.
De burger moet de staat controleren, niet omgekeerd!
Mijnheer de Voorzitter, in het oorspronkelijke Engelstalige document gebruikt de Commissie de term information society en niet de term knowledge society.
Dat zijn twee verschillende zaken.
Informatie is slechts de grondstof voor kennis, informatie is chaos, terwijl kennis orde is, orde in de chaos.
Een informatiemaatschappij is een chaosmaatschappij.
Een kennismaatschappij is meer en kan ook een maatschappij van sociale orde, culturele diversiteit en solidariteit tussen mensen zijn.
De informatiemaatschappij heeft zich tot nu toe aan de burgers vertoond in de vorm van chaotische beurskoersen.
De koersen van technologieaandelen zijn gestegen op een manier waar geen economische motivering voor is.
Het geld is vaak niet eens naar nieuwe investeringen van bedrijven gegaan, maar naar de eigenaren die miljonair of miljardair zijn geworden.
Op die manier vertoont de informatiemaatschappij zich aan de burgers in de vorm van een zeepbeleconomie, van sociale ongelijkheid.
De informatiemaatschappij houdt in dat miljonairs een sociale revolutie hebben ontketend, zij hebben op innovatieve wijze de structuren van de oude maatschappij vernietigd.
Het was hun revolutie om aan iedereen machines en programma's te verkopen.
Wij, de anderen, moeten een contrarevolutie ontketenen.
Wij moeten een hoger doel stellen dan de Commissie heeft gedaan.
Wij moeten een kennismaatschappij eisen en geen chaotische informatiemaatschappij voor iedereen.
De vraag mag niet alleen zijn of iedereen een mobiele telefoon heeft, hoe e-mail werkt en wat wij in de elektronische winkel kopen.
Op haar best kan de kennismaatschappij de sociale dimensie van het nieuwe kapitalisme zijn.
Een informatiemaatschappij voor iedereen is een veel te bescheiden, te commercieel en cultureel gezien te beperkt doel.
Wij moeten naar een kennismaatschappij voor iedereen streven, dat is democratie.
Mijnheer de Voorzitter, "het beste is de vijand van het goede" zeggen wij in Frankrijk, en ik ben bang dat het verslag van mevrouw Read daar een typisch voorbeeld van is.
Niemand ontkent natuurlijk het belang en de impact van nieuwe communicatiemiddelen, en vooral Internet, voor de toekomstige ontwikkeling van onze maatschappij, noch de achterstand die de lidstaten op dit gebied hebben ten opzichte van de Verenigde Staten en de noodzaak van een wettelijk kader om ongewenste ontwikkelingen te voorkomen en ervoor te zorgen dat deze nieuwe communicatiemiddelen zoveel mogelijk ingang vinden bij de bevolking.
Maar ik ben bang dat de lijst van goede bedoelingen die in het verslag is geformuleerd het tegenovergestelde effect zal hebben.
In plaats van een stapsgewijze aanpak waarbij voor de lidstaten concrete en kwantificeerbare doelstellingen op korte en middellange termijn worden vastgesteld, geeft het Parlement uiteenlopende en verwarrende signalen, wat, dat is waar, vooral te wijten is aan de onsamenhangende manier van werken binnen de commissie.
We hadden graag wat meer details gekregen over de specifieke Europese aanpak op dit gebied, en vooral over de manier waarop de Commissie de lidstaten wil helpen om het hoofd te bieden aan de razendsnel toenemende standaardisatie. Deze is geënt op het Amerikaanse model en werkt een louter commerciële en technische ontwikkeling van Internet in de hand.
De pedagogische en sociale doelstellingen van het verslag zijn beslist prijzenswaardig, maar zullen uiteindelijk niet opwegen tegen de concrete en onmiddellijke impact die de uitbreiding van Internet zal hebben op de Europese bevolking.
In hoeverre is het Commissievoorstel verenigbaar met het specifieke karakter van de belastingregels op het gebied van handel en werkgelegenheid in de verschillende lidstaten?
Hoe kunnen we zorgen dat onze opvattingen over de individuele vrijheden en de vrijheid van meningsuiting, die nog niet over de hele wereld verspreid zijn, geëerbiedigd worden?
Welke garanties hebben we dat de nationale veiligheid van onze staten niet bedreigd wordt door de ontwikkeling van een technologie waarvan de belangrijkste operatoren behoren tot een grootmacht die weliswaar in de hele wereld het liberalisme predikt, maar via haar ondernemingen nauwlettend toeziet op de bescherming van haar nationale belangen?
Het wekt enige verbazing, mevrouw de rapporteur, dat in paragraaf 55 van uw verslag staat dat het Parlement de Commissie uitdrukkelijk steunt ...
(Spreekster wordt door de Voorzitter onderbroken)
Mijnheer de Voorzitter, mijnheer de commissaris, het is zeer positief dat men in Lissabon nadrukkelijk wil debatteren over de ontwikkeling van de Europese informatiemaatschappij.
De nieuwe economie is ook in Europa gekomen om te blijven.
Het Europese antwoord op de nieuwe uitdagingen en het benutten van de mogelijkheden heeft echter op zich laten wachten.
Daarom neemt het eEurope-initiatief nu een centralere positie in bij het concurrentievermogen van de Unie en op deze manier ook bij de burgers.
De hervormingsvoorstellen in het initiatief zijn ambitieus, maar waarschijnlijk niet eens voldoende.
Vooral voor mijn eigen land Finland, waar wij in menig opzicht op het gebied van netwerken voorlopen op onze Europese partners, zijn de doelen te bescheiden.
Het initiatief moet worden aangevuld met toekomstige uitdagingen voor de landen die een voorsprong hebben in de informatiemaatschappij.
Mijnheer de commissaris, ik waardeer het werk dat u in het belang van de informatiemaatschappij op verdienstelijke wijze heeft verricht.
Ook wij in het Europees Parlement kunnen niet slechts vanaf de zijlijn toekijken hoe Europa voortdurend op het gebied van Internet achterblijft op zijn mondiale uitdagers.
De duidelijke koppositie die Europa in de wereld inneemt op het gebied van draadloze communicatie is niet voldoende om de zorg weg te nemen over de toekomst van de Europese informatiemaatschappij en over de vraag of wij echt in staat blijven de concurrentie aan te kunnen.
De sleutel voor het creëren van een Europese informatiemaatschappij ligt bij het mogelijk maken van echte concurrentie bij telecommunicatienetwerken.
Concurrentie verlaagt de kosten en juist de kosten van communicatie moeten omlaag, zodat de consumenten en het MKB volledig kunnen profiteren van de elektronische revolutie.
Naast het verlagen van de kosten is een andere voorwaarde voor de groei van de elektronische handel dat men in staat is veiligheidskwesties op te lossen op een voor de consument bevredigende manier, en dat de gebreken in de wetgeving worden gecorrigeerd.
Zeer belangrijk is naar mijn mening het vergroten van het risicokapitaal voor het MKB in de hightech-sector.
De 20 miljard euro die momenteel per jaar beschikbaar is voor Europees risicokapitaal is slechts een vierde van wat er in de Verenigde Staten wordt gebruikt.
Het bedrag is veel te klein.
Gelukkig is de Commissie echter ook op dit gebied initiatiefrijk geweest en heeft zij de aandacht gevestigd op het versnellen van de ontwikkeling.
De steeds snellere ontwikkeling van de informatiemaatschappij verandert onze omgeving, onze werk- en leefomstandigheden aanzienlijk.
Voor ons als Europese wetgevers ligt er een grote uitdaging in het verschiet als wij de wetgeving actueel willen houden.
De wetgever hoeft niet eens altijd in de ontwikkeling in te grijpen, maar in sommige zaken kunnen de industrie en de economische actoren door samen te werken snel zelf de problemen oplossen.
Als voorbeeld kunnen we de positieve ervaringen noemen die men heeft gehad met het standaardiseren van de tweede generatie mobiele telefoonsystemen en die men nu direct terugziet als een verstrekt concurrentievermogen van de derde generatie.
Het beheersen van een nieuwe werkomgeving vereist ook van de onderwijsstelsels meer technische en pedagogische vaardigheden.
Daarom moet er ook in de Europese onderwijsprogramma's meer aandacht worden besteed aan de omscholing van het onderwijspersoneel.
Tot slot wil ik zeggen dat ik de invoering steun van benchmarking, van graadmeters voor de ontwikkeling van de informatiemaatschappij.
Wat overigens de concrete voorstellen in de mededeling over eEurope betreft, kan ik mij slechts afvragen waarom deze al niet eerder in de Raad zijn behandeld, zodat men de verbondenheid van de lidstaten had kunnen garanderen.
Mijnheer de Voorzitter, het is erg belangrijk dat in de mededeling van de Commissie over de informatiemaatschappij de klemtoon wordt gelegd op de noodzaak de nieuwe technieken binnen het bereik van alle Europese burgers te brengen.
Meer nog dan een economische uitdaging, is dit een ingrijpend cultureel veranderingsproces waarvan geen enkel gezin, geen enkele school, en geen enkele overheidsdienst uitgesloten mag zijn.
Om dit doel te bereiken moet men echter enerzijds de verspreiding van nieuwe technologieën bevorderen en anderzijds maatregelen treffen om de consumenten vertrouwen te geven in de enorme, door de elektronische handel geboden kansen.
Dit is een absolute noodzaak, daar onze burgers terughoudend zijn ten opzichte van deze nieuwe instrumenten en hier niet zo gemakkelijk gebruik van maken.
Slechts als men hun een grote mate van bescherming biedt, kan men de toepassing van deze nieuwe technologieën in het dagelijks leven van miljoenen mensen ook daadwerkelijk bevorderen. Slechts als men duidelijke regels opstelt kunnen de Europese burgers ook echt profiteren van de voordelen van deze technologieën.
Daarom heb ik in de industriecommissie een aantal amendementen ingediend waarmee werd gewezen op de noodzaak om in het programma van voorzitter Prodi de consumentenbescherming een belangrijke plaats toe te kennen bij de verspreiding van nieuwe technologieën.
Tot mijn spijt heb ik moeten vaststellen dat slechts een deel van deze amendementen is overgenomen in het verslag van mevrouw Read, waar ik overigens in grote lijnen mee akkoord ga.
Hopelijk was dit te wijten aan een ongelukkige samenloop van omstandigheden, waardoor mijn commissie, de voor consumentenbescherming bevoegde commissie, niet op tijd een officieel advies kon uitbrengen.
Ik ben ervan overtuigd dat in de toekomst, tijdens de onderhandelingen over het actieplan dat na de Top van Lissabon het daglicht moet aanschouwen, een efficiëntere samenwerking zal plaatsvinden tussen de twee commissies.
Voorzitter, commissarissen, geachte collega's, wanneer men zeer terecht de grootste aandacht aan de dag legt om de mogelijkheden uit te werken om te komen tot een informatiemaatschappij voor allen, dan dienen we evenzeer de grootste moeite te doen om ervoor te zorgen dat we niet opnieuw een duale maatschappij creëren van enerzijds de informaticadeskundigen en anderzijds de informatica-ondeskundigen.
Ik hecht bovendien aan het belang dat dient gereserveerd te worden aan de verdediging van de kleine en middelgrote ondernemingen, met bijzondere nadruk op kleine ondernemingen.
In dit verband is het belangrijk ervoor te zorgen dat men waarborgen inbouwt voor het voeren van reclame.
Wegens het gebrek aan een geharmoniseerd beleid inzake commerciële communicatie kunnen inderdaad hindernissen opduiken die vooral voor kleine ondernemingen niet te nemen zijn.
Een doorgedreven harmonisatie inzake commerciële communicatie dringt zich bijgevolg op.
In laatste instantie wil ik hier ook het belang onderstrepen dat in ieder geval de betrokken partijen, enerzijds consument, anderzijds ondernemer, steeds voorafgaandelijke afspraken moeten kunnen maken over het toepasselijk jurisdictioneel regime.
Indien immers de regel is dat de consument steeds kan dagvaarden voor zijn eigen rechtbank, dan zal dit voor een kleine onderneming een onmogelijke zaak worden, daar deze zich dan in de 14 andere lidstaten juridisch moet laten bijstaan, wat uiteraard een zaak is die niet te regelen valt voor kleine ondernemingen.
Mijnheer de Voorzitter, waarde collega's, via het initiatief eEuropa wil de Commissie ons attent maken op de achterstand die Europa heeft opgelopen bij de ontwikkeling van de informatiemaatschappij.
Wie achterstand zegt, bedoelt natuurlijk onze achterstand ten opzichte van de Verenigde Staten, dat spreekt vanzelf.
Maar naast deze simpele constatering moeten wij ons ook afvragen wat die achterstand precies inhoudt: is hij economisch, politiek of sociaal van aard, en hoe kunnen we dat meten?
De Commissie wil een politiek initiatief lanceren, laten we de Commissie dan ook aan haar woord houden.
Inderdaad, Europa loopt achter op het gebied van de toegang tot de informatiemaatschappij als een instrument van kennis, creativiteit en uitwisseling.
Inderdaad, er is een achterstand bij de ontwikkeling van de commerciële mogelijkheden die Internet biedt.
Maar gaat het in beide gevallen om dezelfde achterstand?
Sommigen zullen zeggen dat dit weinig belang heeft, dat we dit fantastische instrument van de digitale technologie op alle mogelijke manieren moeten ontwikkelen, dat dit ons enige doel moet zijn en dat de rest dan wel vanzelf komt.
Deze indruk zou kunnen worden gewekt door het initiatief van de Commissie.
Maar volstaat het wel om een aantal doelstellingen op te sommen, waarbij de ontwikkeling van kleine bedrijven evenveel aandacht krijgt als de ontwikkeling van overheidsdiensten, waarbij de elektronische handel een even belangrijke plaats lijkt in te nemen als het universitair onderwijs?
Een kwestie die nauwelijks wordt besproken, maar daarom niet minder belangrijk is, betreft de inhoud van de informatie die geacht wordt te circuleren op Internet.
Zal het gaan om gestandaardiseerde informatie of krijgen we een informatieaanbod waarin de culturele en talige diversiteit van Europa voldoende aan bod komt?
Gaat het enkel om commerciële informatie of ook om informatie van maatschappelijk belang?
De informatiemaatschappij draagt nu reeds bij tot de ontwikkeling van nieuwe sociale netwerken, nieuwe culturele ervaringen en nieuwe fora voor politieke debatten en opinievorming.
We moeten deze ontwikkelingen op de juiste manier inschatten.
De Commissie spreekt over de achterstand van Europa en over de dringende noodzaak om deze achterstand in te lopen.
Maar deze achterstand en dringende noodzaak mogen ons er niet toe verleiden dit proces te versnellen ten koste van het debat over de democratische en politieke voorwaarden ervan.
De technologische vooruitgang is een bekende slogan.
Maar de omwenteling die wij nu meemaken is vergelijkbaar met de uitvinding van de boekdrukkunst.
De veranderingen en uitdagingen die dit proces met zich meebrengt nopen ons tot een diepgaande bezinning.
Als werkgelegenheid en democratische toegang de doelstellingen zijn, zoals in het verslag van mevrouw Read terecht wordt vastgesteld, zou het verkeerd zijn deze doelstellingen enkel te beoordelen volgens de criteria van de markt en de economische groei.
Mijnheer de Voorzitter, het is niet eenvoudig om in drie minuten de gedachten en gevoelens samen te vatten die als vanzelf opkomen als je moet reageren op een zo veelomvattend en interessant initiatief als het initiatief van de heer Liikanen.
De nieuwe technologieën waar we hier over debatteren hebben de arbeidsomstandigheden voor de meeste van onze ondernemingen radicaal gewijzigd: productie, service, distributie, handel, wetenschappelijk onderzoek, gebruik van informatie etc.
De productiviteit neemt toe, de kwaliteit van de verschillende producten neemt toe, terwijl deze nieuwe technologieën daarnaast de relatief hoge groei van de wereldeconomie en de tegelijkertijd lage inflatie veroorzaken.
Ik denk dat we allemaal gefascineerd zijn door al die nieuwe producten en toepassingen die ons worden geboden.
Het is evenwel van belang dat we, als politici, signaleren welke mogelijkheden worden gecreëerd om via deze nieuwe technologieën een bijdrage te leveren aan oplossingen van de problemen waarmee de markteconomie zich niet automatisch bezighoudt.
Een goed voorbeeld hiervan is onderwijs.
We leven in een tijd waarin kennis als productiefactor steeds belangrijker wordt.
Een aspect dat niet vaak wordt belicht is dat kennis, in tegenstelling tot andere productiefactoren - bijvoorbeeld kapitaal, land, bodem of mineralen -, geen schaars goed is.
Kennis heeft de neiging te groeien en zich uit te breiden wanneer ze wordt gebruikt.
Dat zet de deur open voor een enorm spannende ontwikkeling als het gaat om democratie en rechtvaardigheid.
We komen allemaal op de wereld met mogelijkheden om te leren en kennis te vergaren.
Hiervoor zijn evenwel goede voorwaarden voor onderwijs en opleiding onontbeerlijk.
Daarom is het voorstel in dit verslag met betrekking tot inspanningen voor onderwijs en opleiding zo belangrijk.
Het gaat evenwel niet alleen om de technische middelen, maar ook om nieuwe pedagogische strategieën en de ontwikkeling van onderwijs op afstand.
Dit is belangrijk in ons gedeelte van de wereld, maar juist ook in de arme landen.
Ik hoop dat de ervaringen binnen de EU op dit gebied tevens in onze ontwikkelingssamenwerking zullen worden gebruikt.
Ik verzoek de heer Liikanen hier met de heer Nielson nog verder op in te gaan.
Een andere, minstens zo belangrijke, taak is het bestuderen van mogelijkheden om met behulp van de nieuwe technologieën tot een effectiever energie- en grondstofgebruik te komen.
In dit programma wordt verwezen naar de vervoersector, wat naar mijn mening goed is.
Wat echter niet moet worden vergeten is, dat we de behoefte aan vervoer op zich aanzienlijk zouden moeten verminderen. Dit is iets dat we zeker moeten overwegen!
Tot slot is het wat de elektronische handel betreft van aanzienlijk belang dat er een kader wordt gecreëerd dat ervoor zorgt dat de consument zich vertrouwd voelt met deze vorm van handel, dat de handel binnen de EU wordt vereenvoudigd, dat het belastingvraagstuk op de juiste wijze wordt belicht en dat aandacht wordt geschonken aan de integriteitsrisico's.
We staan aan het begin van een belangrijke discussie en ik kijk uit naar de spannende dialoog die hierop volgt.
Ik wil de heer Liikanen en mevrouw Read bedanken voor dit interessante verslag!
Mijnheer de Voorzitter, mijnheer de commissaris, de nieuwe IC-technologieën zijn verse brandstof voor de motor van onze economie en ons ecosysteem.
Ik wil het over drie punten hebben waarmee men wellicht rekening zal moeten houden.
In de eerste plaats staat in artikel 6 van het Verdrag van Amsterdam dat het principe van duurzaamheid voor alle beleidsterreinen moet gelden.
Mijnheer de commissaris, eerlijk gezegd vind ik dat in de mededeling een beetje te weinig aandacht wordt besteed aan duurzaamheid, ecologische producten, het stimuleren van een ecologisch verantwoorde levenswijze en de gevolgen van de IC-technologieën voor de bescherming van het milieu.
Daaraan moet iets worden gedaan.
In de tweede plaats moeten wij ons afvragen wat de gevolgen voor de arbeid en de arbeidsverhoudingen zullen zijn.
Kunnen mensen hun ontwikkeling beïnvloeden?
Misschien moeten wij tegenover deze revolutionaire ontwikkelingen nieuwe structuren plaatsen om werknemers te horen, inspraak te geven en te organiseren.
Ook daaraan moet meer aandacht worden besteed.
In de derde plaats voorziet het vijfde kaderprogramma voor onderzoek in heel wat sociaal-economisch onderzoek naar wat Europa op het gebied van IC-technologieën bijeenhoudt.
Het gaat toch niet aan dat wij de motor meer brandstof geven en tegelijkertijd in het kaderprogramma aan sociaal-economisch onderzoek doen, maar dan zonder naar deze mededeling te verwijzen.
Wij moeten met andere woorden de motor van de economie wel oppoken, maar we moeten ook weten welke richting we uitgaan.
Mijnheer de Voorzitter, waarde collega's, onze samenleving is sinds de invoering van het algemeen stemrecht in de vorige eeuw, niet meer met zo'n grote potentiële machtsverschuiving geconfronteerd.
De informatiemaatschappij kan een machtsverschuiving teweegbrengen van overheid naar individu, van bureaucraat naar burger en natuurlijk van fabrikant naar consument.
Zij ontsluit een mondiale markt en een overvloed aan informatie voor iedereen die toegang heeft tot een computer.
Nog nooit hebben wij zo'n krachtig middel gehad - en daaraan kan niet één Europese richtlijn tippen - om barrières tussen bevolkingsgroepen en nationaliteiten te doorbreken.
De informatiemaatschappij betekent meer invloed, meer keuzemogelijkheden en lagere prijzen voor de burgers in Europa en natuurlijk ook in de rest van de wereld. Het beste wat overheden hier kunnen doen, is zich zo weinig mogelijk met cyberspace bemoeien.
Zij moeten consumenten, bedrijven en burgers gewoon hun gang laten gaan.
Wetgevers kunnen de ontwikkelingen in de informatietechnologie niet bijbenen, ook al doen zij verwoede pogingen.
Technologie en bedrijfsleven zijn beter in staat om op deze uiterst concurrerende markt aan de behoeften van de consument te voldoen.
Juist die concurrentiedruk zal de consument beschermen, niet logge wetgeving, die e-commerce in zijn ontwikkeling zou kunnen remmen en anderen de vruchten laat plukken van een revolutie in onze economie, die sinds de industriële revolutie van de 19de eeuw haar weerga niet kent.
Wij weten echter allemaal dat een zekere overheidsbemoeienis onontbeerlijk is.
Er is voor e-commerce een zeker wetgevingskader nodig dat als basis dient.
Ik hoop dat dit een heel terughoudend kader zal zijn, maar wij moeten met spoed iets gaan regelen, want de e-klok tikt verder en er wordt wereldwijd hard om deze markt gevochten.
Het is in ons belang dat wij op deze ontwikkelingen inspelen en onze wetgeving met spoed daarop aanpassen.
Wij moeten in dit Parlement zo snel mogelijk de richtlijn over e-commerce goedkeuren, waarin het land van herkomst het uitgangspunt is.
Wij moeten nieuwe regels vaststellen op het gebied van de rechterlijke bevoegdheden en ervoor zorg dragen dat consumenten op het punt van de jurisdictie een weloverwogen keuze kunnen maken.
Wij moeten doorgaan met de liberalisering van de telecommunicatiemarkt, want alleen met goedkope, concurrerende telecomdiensten kunnen wij een vuist maken, kunnen wij lagere prijzen voor onze consumenten afdwingen en hen volop laten profiteren van de kansen die de informatietechnologie te bieden heeft.
Wij willen de leidende positie van Europa op het gebied van de mobiele telefonie verder uitbouwen en het voorbeeld volgen van grote internationale concerns als het Finse Nokia.
De lidstaten moeten verder werken aan IT-programma's op hun scholen, maar dit moet wel snel gebeuren, want anders gaan anderen met de hoofdprijs lopen, namelijk een leidende positie in de mondiale e-commercesector.
Mijnheer de Voorzitter, mijnheer de commissaris, dames en heren, ik zou om te beginnen mevrouw Read willen bedanken voor dit verslag, en meteen willen benadrukken dat ik mij zal concentreren op de sociale aspecten, die volgens mij te weinig aandacht krijgen.
Op enkele dagen van de Top van Lissabon moet het Parlement volgens mij een duidelijk signaal geven aan de regeringen van de lidstaten dat de toetreding van Europa tot de informatiemaatschappij, en dientengevolge tot een nieuwe economie met enorme groeimogelijkheden, niet ten koste mag gaan van de sociale samenhang.
De noodzaak van een sterke sociale verankering, van een beleid waarin rekening wordt gehouden met de werkelijke behoeften van de burgers, zijn volgens mij absolute voorwaarden voor het succes van de informatiemaatschappij. Het soort informatiemaatschappij dat wij in Europa wensen, zal niet totstandkomen door toedoen van de markt alleen.
We zullen er heel nauwlettend op toe moeten zien dat alle maatschappelijke sectoren kunnen profiteren van de informatiemaatschappij. We mogen geen maatschappij creëren waarin sociale integratie louter afhangt van de toegang tot nieuwe technologieën en de benutting van de mogelijkheden die ze bieden.
Ik zou de aandacht willen vestigen op drie belangrijke aspecten en de risico's en problemen die ermee gepaard gaan.
Het eerste aspect heeft betrekking op de gebruikers en het risico dat we een kloof scheppen tussen de verschillende slachtoffers van sociale uitsluiting.
De toegangskosten voor het gebruik van Internet, de uitsluiting van complete bevolkingsgroepen (jonge werklozen, huisvrouwen, bejaarden) en het ontbreken van goed computeronderwijs in onze onderwijssystemen en beroepsopleidingen, zijn stuk voor stuk ernstige obstakels voor een informatiemaatschappij die tot voordeel moet strekken van iedereen.
Ten tweede ben ik bezorgd over de arbeidsvoorwaarden van werknemers binnen deze sector. Gezien de flexibiliteit die er heerst, moeten werknemers kunnen terugvallen op structuren en organisaties die hun rechten waarborgen, of het nu gaat om sociale zekerheid, pensioenen of veilige arbeidsvoorwaarden.
Het derde en laatste aspect heeft betrekking op de rol van de overheid en de bevordering van democratische systemen voor de ontwikkeling van procedures ...
(Spreekster wordt door de Voorzitter onderbroken)
Mijnheer de Voorzitter, mijnheer de commissaris, op de weg van de industriële samenleving naar de informatiemaatschappij is eEurope voor iedereen een belangrijk programma.
Ik feliciteer daarom het Portugese voorzitterschap, dat heeft besloten dit thema tot het centrale thema van de buitengewone top te bombarderen.
Ik feliciteer de Commissie met haar voorstel en de rapporteur met haar verslag. Ik zou willen verklaren waarom ik die lof uit en waarom ik u allemaal ook aan uw woord wil houden.
Centraal thema van het verslag en eerste punt in het voorstel van de Commissie is dat in de informatiemaatschappij alle mensen dezelfde kansen moeten krijgen.
In het verslag staat dat eEurope elke burger, elk gezin, elke school, onderneming en administratie de weg naar het digitale tijdperk en naar internet moet wijzen.
Als dat de doelstelling is, hoeven wij niet bang te zijn voor een duale samenleving waarin sommigen toegang hebben tot informatie en anderen niet. Die doelstelling is belangrijk omdat ze duidelijk maakt welke voordelen er voor de burger verbonden zijn aan de inspanningen die de Europese Unie voor de informatiemaatschappij levert.
Wij moeten echter wel ons woord houden en onze beloften aan de burgers nakomen. Wij moeten ervoor zorgen dat elke leerling tegen eind 2002 in zijn klas - dat staat in het programma - een snelle aansluiting op internet en toegang tot multimedia heeft.
Wij moeten ervoor zorgen dat alle burgers, arm of rijk, tegen 2003 toegang tot onze gezondheidsstelsels hebben. Wij moeten - voor de bevordering van ons MKB is dat dringend nodig - tijdig een verzekering van de gemeenschappelijke risico's voor het risicokapitaal in de Gemeenschap invoeren.
Dat is een opdracht voor de Raad, het Parlement en de Commissie.
In het belang van de burgers wens ik onszelf daarbij veel succes.
Mijnheer de Voorzitter, mijnheer de commissaris, ik complimenteer de rapporteur voor het in korte tijd verrichte geslaagde werk.
De informatiemaatschappij voor iedereen is waarschijnlijk de inbreng van de commissaris in dit proces.
Ze is belangrijk, ik bedank hem ervoor.
In Lissabon moet daarom juist vanwege deze gedachte een besluit worden genomen over de principes van een duurzame financiering van de sociale zekerheid.
Er moet met de sociale partners ook overeenstemming worden bereikt over bijvoorbeeld thuiswerk en beroepsonderwijs, als er tenminste sprake is van een informatiemaatschappij voor iedereen.
Dat is ze niet als de grondrechten van de werknemers niet gegarandeerd worden.
De dreiging bestaat dat door Internet de diensten verworden tot zelfbediening en dat is weer een grote werkgelegenheidskwestie.
Een tweede punt: wij hebben ongeveer tien jaar geleden de regels voor de telecommunicatie afgeschaft. Nu er zoveel grote fusies zijn, bestaat de angst dat deze opnieuw regels voor de markt gaan opstellen.
Hier moet naar mijn mening worden ingegrepen.
Dat mag niet gebeuren en ik verwacht van de Commissie dat zij waakzaam zal zijn en maatregelen zal treffen.
Ten derde: de beurskoers van een internetbedrijf steeg onlangs in een maand tijd met 4.000% en dat alleen op grond van ongefundeerde beursberichten.
Aangezien er veel van dezelfde of bijna dezelfde bedrijven zijn, bestaat een groot deel van de sector dus uit een zeepbel. Als de boel instort, hoop ik niet dat de belastingbetalers voor de kosten moeten opdraaien.
Heeft u, mijnheer de commissaris, een recept in gedachte voor wat er gedaan moet worden als de zeepbelbedrijven in deze sector uiteenspatten, om te voorkomen dat de belastingbetaler, net als bijvoorbeeld bij bankcrises, voor de kosten opdraait?
Mijnheer de Voorzitter, mijnheer de commissaris, beste collega's, het lijkt me heel belangrijk dat het Europees Parlement actief deelneemt aan het debat over de vraag hoe de Europa Unie de mogelijkheden van de informatiemaatschappij beziet. Dit onderwerp zal ook op de Top in Lissabon besproken worden.
Velen zouden graag zien dat tijdens de Werkgelegenheidstop duidelijke antwoorden op deze vraag werden gegeven, en ook ik ben overtuigd van het belang dat dit onderwerp vertegenwoordigt: we moeten een Europese strategie voor deze sector formuleren.
We weten allen dat de Unie op dit gevoelige gebied, dat voor onze toekomst van fundamenteel belang is, achterloopt bij de Verenigde Staten.
Ik sluit me aan bij het verslag dat door mevrouw Read is ingediend en wil hier - met een verwijzing naar een uitdrukking van de voorzitter van de Raad, António Guterres - de aandacht vestigen op de drie belangrijkste tekorten op dit gebied.
Allereerst het pragmatisch tekort.
Het verslag-Read stelt terecht vast dat het door de Commissie voorgestelde initiatief vol staat met algemene richtsnoeren en intenties. Allemaal erg lovenswaardig, maar het verslag stelt ook vast dat het initiatief nauwelijks concrete maatregelen en dito acties bevat.
Ik weiger te geloven dat de conclusies van de Raad op dit niveau blijven steken.
Net als op andere beleidsterreinen hebben we ook in deze materie niet zozeer behoefte aan nog meer verklaringen en verhandelingen, als wel aan maatregelen en beslissingen die de afstand tussen ons en de Verenigde Staten verkleinen.
Ten tweede is er sprake van een democratisch tekort. Ja, als we eerlijk zijn is er ook bij ons sprake van een democratisch tekort, maar daarom is het niet minder belangrijk dat er iets gedaan wordt aan de kloof tussen degenen die toegang hebben tot Internet, de nieuwe technologieën en de voordelen van de informatiemaatschappij, en diegenen die dat niet hebben - of dat nu om economische redenen is, of vanwege onvoldoende informatie en technologisch onderwijs.
De investeringen in onderwijs, vervoer en telecommunicatie die de toegang tot internet goedkoper, sneller en ruimer moeten maken, zijn prioriteiten die onze constante aandacht behoeven.
En dan is er, tenslotte, het investeringstekort.
Het verslag wijst er terecht op dat we het antwoord op deze problemen niet alleen aan de markt moeten overlaten.
Er kan en moet veel gedaan worden op het gebied van de gezondheidszorg, openbaar bestuur en de verhouding tussen de staten en de burger, en eigenlijk aan de kwaliteit van alle openbare diensten. Alleen zo kan Europa die kwalitatieve sprong voorwaarts maken die het volgens ons allemaal behoort te maken.
Mijnheer de Voorzitter, op de buitengewone Top van volgende week in Lissabon moeten wij voor de Europeanen een eigen weg naar de toekomstige wereld van de arbeid uitstippelen.
Hoe verbeteren wij ons concurrentievermogen?
Hoe creëren wij nieuwe markten?
Hoe creëren wij duurzame en hooggekwalificeerde werkgelegenheid?
Als wij het repertoire beheersen, kunnen wij in de wereldwijde informatiemaatschappij van morgen een hoofdrol spelen.
Europa heeft talenten en vaardigheden.
Af en toe ontbreken echter bekwame regisseurs om de mensen te motiveren.
Ik vind het belangrijk dat grote groepen actief bij deze ingrijpende veranderingen worden betrokken.
Wij moeten de mensen van kindsbeen af met internet en gegevensbanken vertrouwd maken.
Mevrouw Hieronymi heeft daarop al gewezen.
Scholen zonder computers moeten een zeldzaamheid worden.
Wij moeten een kwalificatieoffensief lanceren, gebaseerd op computerondersteund leren en een actief gebruik van netwerken.
De Commissie werkgelegenheid en sociale zaken van het Europees Parlement pleit ervoor dat de informatiemaatschappij gemeengoed wordt voor iedereen, ook voor de kansarmen, gehandicapten en ouderen.
In de Europese economie verandert alles almaar sneller.
Ondernemingen worden voortdurend geconfronteerd met herstructurering, participaties, strategische allianties en al dan niet vijandige overnames.
De gevolgen voor de werknemers en managers zijn dezelfde: een grote mobiliteit en steeds snellere aanpassingen.
Het aantal zelfstandigen, maar ook het aantal schijnzelfstandigen neemt toe.
In de bedrijven verschuift de verantwoordelijkheid.
Teams moeten almaar kortere termijnen respecteren.
Dat heeft gevolgen voor de saamhorigheid en de verdediging van de belangen van de werknemers.
Voor de oprichting van ondernemingsraden zijn vele ondernemingen te klein. Andere zijn zo groot dat er niet eens banden ontstaan en de vertegenwoordigers van de werknemers voortdurend op reis zijn.
Mensen in ICT-beroepen die een grote vrijheid genieten, zoals analisten, ingenieurs en ontwerpers, willen hun lot in eigen handen nemen.
Zij willen nieuwe arbeidstijdregelingen, ook op basis van variabele arbeidsovereenkomsten, nieuwe loon- en premiestelsels.
Voorts vrezen de vakbonden dat die losse structuren ook naar andere bedrijfstakken zullen overwaaien en dat de sociale normen zullen verzwakken.
De burgers moeten wennen aan de nieuwe arbeidsvormen en arbeidsverhoudingen in de informatie- en communicatie-industrie, zowel op het gebied van hard- en software als op dat van dienstverlening en advies.
Als ze aan de innovatie kunnen deelnemen en van de voordelen van de informatiemaatschappij kunnen worden overtuigd, zal het duidelijk worden dat de informatiemaatschappij niet alleen voor de particuliere en overheidsbedrijven, maar ook voor de consumenten en werknemers voordelen biedt.
Mijnheer de Voorzitter, collega's, ik wil om te beginnen mevrouw Read bedanken voor al het werk dat zij voor dit verslag heeft verricht.
Het is prettig om te zien dat er zoveel interesse voor dit vakgebied bestaat en ik denk dat het nu vooral van belang is om in het Europees Parlement de kennis te vergroten en de voorbereidingen voor deze complexe en spannende ontwikkeling te treffen.
Commissaris Liikanen, met zijn persoonlijke betrokkenheid, en het eEuropa-initiatief van de Commissie vertegenwoordigen een positieve visie op de nieuwe economie en een op groei gerichte politiek, die ik volledig onderschrijf.
Het is jammer dat sommige leden de opkomende informatiemaatschappij meer als bedreiging beschouwen, dan dat zij zien welke mogelijkheden deze met zich meebrengt.
De betekenis van e-commerce kan moeilijk worden overschat.
Tot nu toe hebben alleen de grote bedrijven actief deelgenomen aan de interne markt. E-commerce zorgt ervoor dat de interne markt op een heel andere wijze toegankelijk wordt voor de kleinere bedrijven, maar ook voor het individu, de klant, de consument, die nu eindelijk gebruik kunnen maken van de Europese interne markt.
De technische verandering brengt niet alleen gewijzigde handelsmodellen met zich mee, maar creëert ook nieuwe mogelijkheden op het gebied van cultuur, vrije tijd en contacten.
Teneinde de nieuwe economie te steunen is het voor ons politici van belang om ons te realiseren dat we niet in alle behoeften van bedrijven en mensen kunnen voorzien.
We moeten de markt, dat wil zeggen kopers en verkopers, zelf laten kiezen.
We moeten oppassen dat we niet uit een overmatige drang om alles te willen reglementeren, dit gedeelte van de maatschappij en de economie tot in de kleinste puntjes gaan regelen.
We moeten de markten juist nog verder dereguleren om de concurrentie te vergroten, zodat de prijzen zullen dalen.
Dat is absoluut de beste wijze om de informatiediensten toegankelijk te maken voor alle burgers.
Voor het creëren van groei in de nieuwe economie is het belangrijk om de stroom risicokapitaal voor nieuwe en uitbreidende ondernemingen te vergroten.
We moeten de concurrentiekracht en de ontwikkeling van nieuwe ideeën in ons gedeelte van de wereld, in Europa, stimuleren.
De allerbelangrijkste taak voor de staatshoofden en regeringsleiders in Lissabon is de vermogensbelastingen in de respectievelijke landen te verlagen, want die vormen momenteel het grootste obstakel voor de doorstroom van risicokapitaal.
Ik zou na dit debat tegen het linkse gedeelte van dit Parlement willen zeggen: probeer een positieve houding in te nemen ten opzichte van de mogelijkheden van de informatierevolutie voor de mens!
Wees niet zo bang en negatief!
Luister naar de uitleg van mevrouw Villier!
Neem de wereldse en positieve houding van de heer Wijkman aan, en leer van de recente ervaringen van de heer Kauppi!
Ik denk dat we de overgangsproblematiek niet moeten onderschatten, maar laat dit initiatief alstublieft niet stranden op uw vastgeroeste ideëen.
Dat zou een groot verlies voor Europa betekenen!
Mijnheer de Voorzitter, om te beginnen wil ik mevrouw Read en het Parlement danken voor het verslag dat in zeer korte tijd is opgesteld en uitermate belangrijk is met het oog op de buitengewone Top van volgende week, waar het eEurope-initiatief een van de belangrijkste dossiers zal zijn.
De subtitel van het eEurope-initiatief luidt: "Een informatiemaatschappij voor iedereen", maar dat zou evengoed "Een op kennis gebaseerde maatschappij voor iedereen" kunnen zijn, om met de heer Seppänen te spreken. Wij willen hiermee aangeven hoever de doelstellingen van dit initiatief reiken.
Het is goed dat ook het Parlement een bijdrage levert aan dit zeer belangrijke debat over het te voeren beleid.
De Commissie is momenteel bezig met de voorbereiding van de Top in Lissabon volgende week en in het kader daarvan zijn er verscheidene mededelingen aangenomen.
Zo hebben wij vorige week een voortgangsverslag over eEurope goedgekeurd en twee weken geleden een discussienota met daarin een agenda voor de economische en sociale vernieuwing in Europa.
Ik vind het heel belangrijk dat het Parlement middels het debat van vandaag in de discussies participeert, voordat de Top in Lissabon begint.
Het debat hier was erg verhelderend en heeft duidelijk gemaakt hoe groot de belangstelling en de expertise van het Parlement op dit gebied zijn.
Wij hopen dat de Europese Raad van Lissabon zich zal uitspreken voor concrete, gerichte beleidsmaatregelen en daarbij een duidelijk signaal zal afgeven dat de Europese leiders vastbesloten zijn van Europa een dynamische en concurrerende economische macht te maken.
Naar ik uit uw verslag begrepen heb, bent u bezorgd over het feit dat de mechanismen om de doelstellingen van eEurope te bereiken, niet expliciet in ons eerste document worden vermeld.
In het voortgangsverslag, dat vorige week met het oog op de Europese Raad van Lissabon door de Commissie is gepresenteerd en ook aan u is verstrekt, staan echter meer details.
Bovendien komen wij in juni met een eEurope-actieplan waar op de Top van Helsinki om is gevraagd.
Ik hoop dat deze documenten uw bezorgdheid over de verwezenlijking van de doelstellingen van eEurope grotendeels kunnen wegnemen, maar het is mogelijk dat niet al uw vragen worden beantwoord, omdat wij onze aandacht primair op dit initiatief gericht willen houden.
Het verheugt mij zeer dat het Parlement op de hoofdonderdelen van eEurope de visie van de Commissie deelt.
Essentieel is dat wij een moderne, kwalitatief hoogstaande multimedia-infrastructuur opbouwen, voorwaarden scheppen voor de rechtszekerheid bij e-commerce, de kennisachterstand wegwerken en de beschikbaarheid van risicodragend kapitaal vergroten om innovaties te stimuleren.
Uw steun is hierbij meer dan welkom, willen wij op deze hoofdonderdelen van eEurope vooruitgang boeken.
Ik vind het idee van een e-regeringsconferentie hoogst interessant.
Het is belangrijk dat wij in de Europese instellingen, en in samenwerking met de lidstaten, efficiënte middelen ontwikkelen om de mogelijkheden van regionale IT-netwerken te benutten en daarmee de interactie met de burger niet alleen doeltreffender te maken, maar ook transparanter.
Dat zal een van de belangrijkste gespreksonderwerpen zijn op een ministersconferentie die begin april door het Portugese voorzitterschap in Lissabon zal worden belegd.
Ik wil hieraan nog toevoegen dat in het Witboek over de interne hervorming bij de Commissie ook maatregelen zijn opgenomen voor het "digitaliseren" van de Commissie.
Doel daarvan is om de IT- en communicatiestructuur bij de Commissie te verbeteren ten einde de burgers via Internet beter van dienst te kunnen zijn.
Ik wil nog graag kort op een aantal zaken ingaan, waar het zwaartepunt van de discussie wellicht enigszins van het Commissiedocument is afgedwaald.
Zo wordt de Commissie gevraagd een elfde actielijn op te nemen met betrekking tot de werkgelegenheid en sociale samenhang.
Ik ben het volledig met u eens dat dit zeer belangrijke prioriteiten zijn, en daarom zijn er over deze onderwerpen ook speciale mededelingen aangenomen.
Ik wil hierbij in het bijzonder verwijzen naar de mededeling over de strategieën ter bevordering van de werkgelegenheid in de informatiemaatschappij.
Ik ben het ook met u eens dat de informatiemaatschappij wellicht bij uitstek kansen biedt om een structuur- en cohesiebeleid te voeren, aangezien afstanden verdwijnen.
De mededeling over eEurope is gericht op maatregelen die nodig zijn om de overgang naar de informatiemaatschappij te bespoedigen.
Deze maatregelen zullen tevens werkgelegenheid genereren, waarmee de voornaamste oorzaak van sociale uitsluiting, namelijk werkloosheid, deels wordt weggenomen.
In uw verslag uit u uw bezorgdheid over onze plannen met de smartcard.
Ik wil u graag verzekeren dat het niet onze bedoeling is te interveniëren op een gebied dat, zoals in het verslag terecht wordt opgemerkt, door de markt wordt gereguleerd.
De rol van de Commissie is puur ondersteunend. Wij willen de belangrijke partijen op dit gebied nader tot elkaar brengen opdat zij onderling afspraken maken over een bepaalde standaard.
Het is niet de bedoeling andere technologieën te benadelen.
Het is niet duidelijk hoe de Commissie ethisch verantwoorde diensten kan garanderen, maar ik ben het volledig met u eens dat wij alle mogelijke maatregelen moeten treffen om naleving van de mensenrechten te verzekeren. Bij de bestaande acties, met name bij het Internet-actieplan, gebeurt dat al.
Tot besluit wil ik u nogmaals dankzeggen voor uw inspanningen op dit gebied.
Dit bevestigt dat u, net als wij, de noodzaak en de urgentie van dit onderwerp voor Europa onderkent.
Dank u wel, mijnheer de commissaris.
Het debat is gesloten.
De stemming vindt om 12.00 uur plaats.
Stemming
Mijnheer de Voorzitter, ik heb enkel het woord gevraagd om uw aandacht te vestigen op de vertaling in het Italiaans van paragraaf 6, sub c). Dit is een heel vreemde vertaling.
Wij hebben daarover reeds een nota gestuurd, maar blijkbaar heeft die niet veel uitgehaald. Daarom vraag ik u nu deze vertaling te laten controleren.
In de tekst staat in feite dat als het Parlement dat wil, de grondrechten kunnen worden geschonden. Dat lijkt mij nogal absurd.
Mijnheer de Voorzitter, ik wil graag de aandacht vestigen op de redactie van paragraaf 6, sub c), en dan de regel waarover mijn Italiaanstalige collega haar twijfels had.
We hebben meteen de Portugese tekst gecontroleerd en vastgesteld dat deze in dezelfde richting wijst als de Franse tekst. En die leidt tot de conclusie dat de meerderheid van dit Parlement van mening is dat grondrechten geschonden mogen worden zolang het Europees Parlement daarmee akkoord gaat.
Ik weet niet of dit een taalkundig of politiek probleem is, gelet op de teneur van de interventies die we hier gehoord hebben met betrekking tot de politieke rechten van de Oostenrijkers.
Het gaat hier om een uiterst delicate kwestie, en ik wil haar dan ook onder de aandacht van het Bureau brengen, om zo in deze materie opheldering te verkrijgen. Want als er werkelijk op basis van deze lezing gestemd is, dan hebben we daarmee volgens mij een lamentabel politiek precedent geschapen.
Aan het einde van de stemmingen controleren wij altijd alle taalversies om er zeker van te zijn dat zij stroken met de versie in de oorspronkelijke taal.
(Het Parlement neemt de resolutie aan)
Mijnheer de Voorzitter, ik wil kort nog iets anders zeggen.
Ik aanvaard dat wij daarstraks met een meerderheid het verslag van de heer Hernández Mollar hebben uitgesteld. Ik verzoek u echter te zorgen dat de agenda nooit meer door een stemming tussen twee verslagen in en zonder aan de gevolgen te denken, wordt gewijzigd.
Dat is strijdig met het Reglement en mag niet meer gebeuren.
Ik kan mij uw opmerking wel voorstellen.
Misschien zouden wij de Commissie constitutionele zaken moeten vragen onze handelwijze eens onder de loep te nemen.
Waar geen misverstanden over bestaan, is dat een commissie die een verslag heeft ingediend, om terugverwijzing kan verzoeken.
Maar zodra dat verslag aan het begin van de vergaderweek op de agenda is gezet, is het mij niet duidelijk of uitstel van behandeling nog mogelijk is.
Ik was daar niet zeker van en ik stel dan ook voor dit aan de Commissie constitutionele zaken voor te leggen.
Mijnheer de Voorzitter, voordat we overgaan tot de stemming over de resolutie-Jackson over de structuurfondsen, zou ik de aandacht van het Parlement willen vestigen op het arrest van de Franse Raad van State van 27 september 1999, dat een beslissing om 500 locaties onder te brengen in speciale beschermingszones nietig verklaart.
Hierdoor is een probleem ontstaan, en we wachten nog steeds op een reactie van de Commissie.
De Raad van State heeft deze beslissing genomen op grond van procedurefouten, meer bepaald het feit dat noch de burgemeesters en territoriale lichamen, noch de betrokken instanties en organisaties werden geraadpleegd.
We weten momenteel niet goed waar we aan toe zijn.
Om te vermijden dat de lidstaten ten onrechte bestraft worden, stel ik voor om te wachten met de stemming over dit verslag totdat de Commissie een met redenen omkleed advies heeft gegeven over de aan het arrest van de Raad van State te geven gevolgen.
Ik ben ook van mening dat het Parlement niet tegelijkertijd rechter en partij kan zijn.
Wij zouden hierover lang kunnen debatteren, maar strikt genomen bent u, om een procedurele discussie te voorkómen, niet gerechtigd uitstel te vragen.
Ik ga hier dus niet verder op in.
De simpelste oplossing is uw verzoek in stemming te brengen.
(Het Parlement verwerpt het voorstel)
Mijnheer de Voorzitter, ik zou willen herhalen wat ik gisteren heb gezegd, namelijk dat wij, Franse socialisten, niet zullen deelnemen aan de stemming omdat wij vinden dat dit geen correcte manier van handelen is. We zijn het niet eens met het feit dat alleen melding wordt gemaakt van milieurichtlijnen betreffende wilde vogels en Natura 2000.
We hadden gerekend op een meer evenwichtig visie.
Ten tweede zijn wij van mening dat de wetgevende macht niet bevoegd is om rechter te spelen over de toepassing van wetten, maar dat dit de verantwoordelijkheid is van de Commissie en het Hof van Justitie.
Mijnheer de Voorzitter, ik wou alleen maar zeggen dat, als mevrouw Lienemann echt zo bezorgd was, het jammer is dat zij niet aan het debat heeft deelgenomen om haar bezwaren aan de commissaris kenbaar te maken.
Mijnheer de Voorzitter, ik zou dezelfde opmerking willen maken, want ik ben verbaasd over de uitlatingen van sommige sprekers.
Het is immers de eerste keer dat we dit soort opmerkingen te horen krijgen, want in de commissie is hier niets over gezegd, en dat betreur ik.
Vandaag moeten we stemmen over deze resolutie, en daarom verzoeken we het Parlement te stemmen over wat is overeengekomen in de commissie.
Ik vind het uitstekend dat wij ons aan het Regelement proberen te houden en naar aanleiding van wat mijn collega daarnet zei, is het duidelijk dat de commissie bepaalde zaken over het hoofd heeft gezien.
Daarom ben ik zo vrij een beroep te doen op het Reglement en u te verzoeken de stemming uit te stellen en het verslag naar de commissie terug te verwijzen.
Mijnheer de Voorzitter, ik zou willen reageren op een persoonlijk feit en mevrouw Jackson, die het als voorzitter van de milieucommissie ongetwijfeld heel druk heeft, eraan willen herinneren dat ik deze kwestie reeds op de eerste vergadering van de commissie aan de orde heb gesteld. Ik heb toen te kennen gegeven dat ik het oneens was met de partijdige manier waarop sommige richtlijnen wel en andere niet in aanmerking werden genomen.
Bovendien, mevrouw de voorzitter, heb ik verscheidene amendementen ingediend die gericht waren op de verwijdering van de paragrafen die u achtereenvolgens heeft voorgesteld.
De commissie heeft mijn amendementen verworpen, en ik vond het dan ook onaanvaardbaar om op die basis door te gaan.
Mevrouw Isler Béguin was niet aanwezig in de commissie toen we deze kwesties hebben behandeld.
Als u de notulen van de commissie naleest, zult u constateren dat ik bij de indiening van mijn amendementen exact dezelfde argumenten heb aangehaald als vandaag.
Ik weet dat we het heel druk hebben in de commissie en dat de leden zich niet altijd alle amendementen in detail kunnen herinneren.
Dat kan ik heel goed begrijpen, maar ik wilde ze er toch aan herinneren.
Mijnheer de Voorzitter, neemt u mij niet kwalijk dat ik uw aandacht probeer te trekken, maar u gaat heel snel, wat overigens een compliment waard is.
Met betrekking tot het verslag van mevrouw Jackson wou ik alleen maar zeggen dat ik, om min of meer dezelfde redenen als mevrouw Lienemann, niet heb deelgenomen aan de stemming.
Ik vind dat de toepassing van het communautaire recht algemeen moet zijn en niet mag berusten op selectieve interpretaties, want die zijn altijd arbitrair.
Gelieve dus in de notulen te vermelden dat ik niet heb deelgenomen aan de stemming.
Jaarverslag (A5-0050/2000) van de heer Haarder, namens de Commissie vrijheden en rechten van de burger, justitie en binnenlandse zaken, over de eerbiediging van de rechten van de mens in de Europese Unie (1998-1999) (11350/1999 - C5-0265/1999 - 1999/2001(INI))
Betreffende paragraaf 45:
Mijnheer de Voorzitter, voordat u paragraaf 45 in stemming brengt wil ik de rapporteur vragen even naar mij te luisteren.
In het tweede deel van de paragraaf wordt in de Italiaanse versie eerst gesproken over fysiek, psychisch en seksueel geweld tegen kinderen, en dan staat aan het einde: "en dringt erop aan dat zij enkel in allerlaatste instantie hun toevlucht nemen tot opsluiting van degenen die minderjarigen misbruiken".
Ik wil graag van de rapporteur weten of in zijn taal hetzelfde wordt gezegd.
Ik hoop dat de rapporteur dit kan ophelderen en zal zeggen dat zijn taalversie maatstafgevend is. In het Italiaans staat mijns inziens precies het omgekeerde van wat bedoeld is.
Mijnheer de Voorzitter, misschien kan ik het Parlement een handje helpen.
Ik heb namelijk de Franse tekst gelezen en daar staat iets heel anders.
In het Italiaans zegt men dat men "niet de toevlucht moet nemen tot opsluiting van degenen die kinderen misbruiken", waar ik met de pet niet bij kan, maar in het Frans staat dat men "niet de toevlucht moet nemen tot opsluiting van jeugdige delinquenten".
Dit is een vrij ernstige vertaalfout.
Het Italiaans kan niet kloppen.
Mijns inziens staat in de oorspronkelijk versie dat men "slechts in allerlaatste instantie zijn toevlucht mag nemen tot opsluiting van jeugdige delinquenten".
Dat is volgens mij ook de bedoeling.
Ik bevestig dat de versie van de heer Imbeni de juiste is.
De Italiaanse, Deense en Engelse uitgaven zijn correct.
De heer Imbeni heeft de juiste interpretatie gegeven.
- (IT) Mijnheer de Voorzitter, als u de betekenis van deze paragraaf wijzigt, begint de discussie weer van voren af aan.
Wij moeten vaststellen dat in dit Parlement de teksten vaak niet met elkaar in overeenstemming zijn.
Weet u nog dat wij enkele maanden geleden priesters condooms wilden laten uitdelen?
Nu moeten wij, overeenkomstig bepaalde taalversies, degenen beschermen die kinderen misbruiken.
Als u nu de Engelse tekst verandert, krijgen wij weer een nieuwe discussie, en aangezien u om 16.30 uur een vliegtuig hebt, lijkt mij dat niet raadzaam.
Misschien is het beter na de komma te stoppen en te zeggen: "fysiek en psychisch geweld en elke vorm van discriminatie".
Het vraagstuk van de jeugdige delinquenten kunnen wij later aanpakken, met een van de verslagen die aan de lopende band in dit Parlement worden geproduceerd.
Mijnheer de Voorzitter, de rapporteur heeft de tekst op dezelfde manier uitgelegd als de heer Imbeni.
U hebt de Engelse versie van de tekst voorgelezen. Die wordt door de overgrote meerderheid van de aanwezigen aanvaard.
Ik verzoek u de stemming voort te zetten, vooral daar deze semantische spelletjes altijd worden gespeeld door mensen die niet aan de werkzaamheden in de commissies deelnemen.
Als het Parlement daarin kan meegaan, zouden wij alle problemen met de taalversies kunnen ondervangen door inlassing van een afzonderlijke paragraaf - hetzij als sub-paragraaf van paragraaf 45, hetzij als een nieuwe paragraaf 45 (a) - met de tekst: "dringt erop aan dat zij enkel in allerlaatste instantie hun toevlucht nemen tot opsluiting van jeugdige delinquenten in de gevangenis".
Daarmee zijn alle problemen de wereld uit.
Dit sluit elke dubbelzinnigheid en onzekerheid uit.
Mijnheer de Voorzitter, in de Deense vertaling zijn enkele woorden in paragraaf 61 weggevallen.
De Engelse versie is de juiste.
In de Deense uitgave moet er na het woord "vakbonden" volgen: "en de rechten van het individu tegenover de vakbond".
Het gaat dus niet alleen om het recht vakverenigingen te mogen oprichten, maar ook om de rechten van het individu ten opzichte van deze vakverenigingen.
(Het Parlement neemt de resolutie aan)
Mijnheer de Voorzitter, een motie van orde!
Wij hebben in de commissie over dit verslag gestemd, een commissie waarin alle fracties vertegenwoordigd zijn.
Wij hebben als commissie 170 amendementen op het verslag behandeld en nu in de plenaire vergadering zijn er nog eens 66 ingediend.
Het gaat hier niet om wetgeving.
Met een dergelijke werkwijze maken wij ons niet alleen bespottelijk, maar dreigen ook de belangrijke kwesties op onze agenda te blijven liggen.
Wij roepen de desbetreffende instanties van dit Parlement op om zich te bezinnen op de regeling van onze werkzaamheden.
Heel toevallig studeert het Bureau momenteel op het verloop van de plenaire vergaderingen op basis van een verslag van de heer Provan.
Wij hebben hier als Bureau afgelopen dinsdag over vergaderd en ik heb toen precies hetzelfde punt aangeroerd als u daarnet.
Ik ben het dan ook voor de volle 100% met u eens.
Mijnheer de Voorzitter, dit is slechts de vierde motie van orde die ik in bijna elf jaar als EP-lid naar voren breng, dus ik hoop dat u mij laat uitspreken.
Ik wil u en alle andere voorzitters van deze vergaderingen vragen de regels voor moties van orde veel strikter te hanteren.
Wij zijn door dit soort moties vanmorgen wel een half uur achteropgeraakt. Zij gaan vaak, zoals ook vanochtend weer, over dingen die parlementariërs anderen gewoon nog even willen mededelen.
Dat zijn toch nauwelijks meer moties van orde.
Ik ben, denk ik, zo gepikeerd omdat mijn eigen verslag over eEurope, het enige wapenfeit van het Parlement op de Top van Lissabon, nu naar een tijdstip is verschoven waarop er betrekkelijk weinig leden aanwezig zullen zijn.
Ik wil u vragen - en ik sluit mij aan bij de motie van orde van de heer Watson - om deze punten aan de Voorzitter en ondervoorzitters door te spelen en hun te vragen veel strenger op te treden.
Dat is misschien niet zo bevorderlijk voor uw populariteit op de korte termijn, maar ik denk dat u hiermee op de lange termijn veel waardering en bewondering zult oogsten.
Meestal krijg ik de kritiek dat ik te bot doe tegenover leden die een motie van orde hebben.
Ik denk echter dat dit een ongelijke strijd is.
Het punt is dat wanneer mensen het woord vragen voor een motie van orde, ik pas weet of dat ook terecht is, als zij hun zegje al hebben gedaan.
Mijnheer de Voorzitter, u hebt gezegd dat u de stemming nu wilt onderbreken.
Ik verzoek u echter met klem de stemming voort te zetten.
Wij zijn er het slachtoffer van dat onverwachte wijzigingen in de agenda worden aangebracht of agendapunten worden uitgesteld.
Ik verzoek u daarom de stemming over het verslag van mevrouw Ludford en de andere punten voort te zetten en af te ronden.
Ik ben het met de heer Pirker eens, en dat is waarschijnlijk ook het enige punt waarop ik het met hem eens ben, als tenminste de stemming over het verslag-Ludford doorgaat.
Het belooft een interessante stemming te worden.
Het is in dit stadium dan ook niet redelijk de stemming te verschuiven naar een tijdstip waarop veel mensen al zullen zijn vertrokken.
Als u de stemming wilt uitstellen tot 17.30 uur, zal dat een heel vertekend beeld opleveren.
Ik vraag u met klem de stemming nu te houden, al heb ik begrip voor alle moeilijkheden die u heeft opgesomd.
Mijnheer de Voorzitter, dames en heren, ik heb begrip voor wat hier wordt voorgesteld.
Maar kijkt u eens om zich heen. De afgevaardigden hebben al gestemd, meer bepaald met hun voeten.
Onze collega's zijn er al.
Mijnheer de Voorzitter, wij kunnen ons werk niet serieus doen als wij doen wat u voorstelt, maar ook niet als wij op toevallige meerderheden moeten rekenen.
Op dit ogenblik zijn van de ene fractie wellicht meer leden afwezig dan van een andere, wat de uitslag van de stemming over het verslag van mevrouw Ludford kan vertekenen.
Dat wil ook zijzelf zeker niet.
Wij kunnen ook vanavond om 17.30 uur nog stemmen.
Niets belet ons dat.
Wij moeten hier op een ordentelijke wijze te werk gaan.
Wij hebben al drie kwartier vertraging.
Ik stel voor dat wij vanavond stemmen.
Mijnheer de Voorzitter, als de meerderheid van dit Parlement zich bij elke wijziging van de agenda gedraagt zoals u - u hebt mij aan het einde het woord gegeven - en in groepjes haar stem verheft, is het mijns inziens beter de zaken te laten zoals zij zijn.
Telkens wanneer het Parlement een oplossing zoekt voor het probleem van de lange stemmingen, zijn het uiteindelijk de individuele afgevaardigden die aan het kortste eind trekken. Hun rechten worden dan aangetast.
Het probleem is, waarde collega's, dat de vergaderperiode een week duurt, van maandag tot vrijdag! Als u iets anders te doen hebt en weg moet, is dat uw zaak en niet de schuld van de stemmingen!
Mijnheer de Voorzitter, ik wil vragen de stemming niet vanavond te houden.
Die zal een volkomen vertekend beeld opleveren.
Wij weten dat veel mensen vanmiddag al weggaan.
Zij verwachten niet een dergelijke stemming op donderdagmiddag.
Kunnen wij geen uitstel krijgen tot de aprilzitting in Straatsburg?
Ik ben bang dat wij ons daarover vanavond op het moment van de stemming moeten uitspreken.
Mijnheer de Voorzitter, er zijn andere categorieën van werknemers die veel zwaarder werk doen dan wij. Wij zijn niet de enigen die zo nu en dan moeten wachten met de lunch omdat er werk aan de winkel is.
Anderen doen dat echter zonder te klagen en zonder van de werkplek weg te lopen, zoals wij nu doen.
Dat is een schande! Wij zitten hier nog geen twee uur en zijn al doodop.
Wat moeten de zeelieden, de piloten, de chauffeurs, de mensen aan het benzinestation en de dienstdoende artsen dan wel niet zeggen?
Wij houden het nog geen twee uur achter elkaar uit! Dat vind ik gewoonweg absurd!
U wijst op hetzelfde probleem als ik toen ik zei dat wij de stemming niet konden voortzetten.
Mijnheer de Voorzitter, misschien is hetgeen de heer Speroni zojuist zei niet helemaal goed vertaald. Hij zei iets heel anders.
Ook als de afgevaardigden een half uurtje hadden gewacht met de lunch, zouden zij niet van honger zijn omgekomen.
Men kan niet ontkennen dat er een probleem bestaat met de voortdurende verplaatsing van alle belangrijke beslissingen naar de vrijdag.
Drugs bijvoorbeeld is een zeer omstreden vraagstuk en daar is op vrijdag over gestemd.
Nu gaan wij vanmiddag of vrijdag over dit verslag stemmen.
Ons inziens is dit doorgestoken kaart.
U bekokstooft meerderheden in het Parlement door de agenda en de termijnen zo vast te stellen dat zij u het beste uitkomen!
Zo zorgt u ervoor dat datgene er doorkomt wat u wilt, en er niet doorkomt wat u niet wilt!
Mijns inziens had u correctheidshalve moeten vragen om een spreker voor en een spreker tegen en dan pas moeten besluiten om de vergadering te onderbreken of door te laten gaan met de geplande stemmingen.
Weer eens heeft men het Parlement genegeerd.
Democratie is een woord dat blijkbaar alleen in de schoolboeken voorkomt en niet in dit Parlement wordt toegepast.
Mijnheer de Voorzitter, het spijt mij, maar ik heb daarstraks meteen het woord gevraagd.
Ik heb twee concrete opmerkingen.
In de eerste plaats wilde ik voor en niet tegen amendement 24 stemmen.
In de tweede plaats merk ik op dat het gebruikelijk is dat wij op donderdag tot 13.30 uur stemmen en dat wij na de stemmingen over de ontwerpresoluties over dringende en actuele kwesties om 18.00 uur over de overblijvende punten stemmen.
Dat is nu al jaren gebruikelijk. U kunt dat niet zomaar veranderen.
Ik zou er alle collega's nogmaals op willen wijzen dat zij hier tot 's vrijdags moeten blijven werken, zodat wij ons 's middags met onze bezoekers bezig kunnen houden.
Mijnheer de Voorzitter, ik kan misschien helpen.
De rapporteur heeft gezegd dat zij met het voorstel van de Voorzitter - uw voorstel dus - instemt.
Nog even voor de goede orde: de Voorzitter heeft gezegd dat wij vanmiddag om 17.30 uur over het uitstel van de stemming tot de volgende vergaderperiode stemmen.
Ik stel voor dat wij dat zo doen.
Mevrouw Ludford heeft gezegd dat zij het daarmee eens is.
Ik stel voor dat wij om 17.30 uur stemmen over het voorstel om het verslag van mevrouw Ludford tot de volgende vergaderperiode uit te stellen.
Dat is geen enkel probleem.
Het Reglement voorziet in de mogelijkheid om onmiddellijk vóór de stemming tot uitstel te besluiten.
Dat is de normale procedure en daarom kunnen daarover nu geen besluit nemen.
In het Reglement is bepaald dat een besluit over uitstel op het moment van de stemming moet worden genomen.
Hiermee is de stemming beëindigd.
Stemverklaringen - Verslag-Graefe zu Baringdorf (A5-0044/2000)
Diergezondheid is een onderwerp waaraan we bijzondere aandacht moeten schenken, zeker als het gaat om runderen en varkens. Daarom is het toezicht op de gezondheid bij de intracommunautaire handel in deze diersoorten zo belangrijk.
Er moet dus meer aandacht geschonken worden aan deugdelijke procedures op het gebied van gezondheid en voorts moet er serieus gewerkt worden aan de definitieve uitroeiing van ziekten als leukose, tuberculose en brucellose.
Maar we mogen niet vergeten dat de producenten steun behoeven, en dan vooral de kleine bedrijven en familiebedrijven. Het inkomen van deze kleine producenten is in landen als Portugal op zich al laag, en de genoemde ziekten vertegenwoordigen dus een zware last.
Zeker als je bedenkt dat de vergoedingen in het algemeen niet volstaan om de schade te compenseren. Er zal in de toekomst dus ingegrepen moeten worden, waarbij dan zowel met de belangen van de consumenten als met die van de producenten - en dan met name de kleine producenten - rekening moet worden gehouden.
Verslag-Ferrer (A5-0066/2000)
Wij kunnen niet voor het verslag stemmen, omdat Mexico de mensenrechten op grove wijze schendt.
Dit blijkt uit een rapport van Amnesty International van december 1999, waarin onder andere op de problemen in het Chiapas-gebied wordt gewezen.
Wij vinden het positief dat we in de handelsovereenkomst met Mexico de bevordering van de democratie in dit land - inclusief de eerbiediging van de mensenrechten - als voorwaarde hebben opgenomen, maar zolang aan deze voorwaarde niet is voldaan, blijven het allemaal ijdele woorden.
De vorige handelsovereenkomst met Mexico bevatte ook een democratieclausule, maar deze is nooit nageleefd.
Internationale organisaties zoals de VN en de afzonderlijke landen moeten daarom druk op Mexico uitoefenen en pas wanneer dit land aanzienlijke vorderingen heeft gemaakt op het gebied van de mensenrechten, kunnen wij met Mexico een nieuwe handelsovereenkomst sluiten.
Op de vergadering van 7 mei 1999 heeft het Europees Parlement zijn goedkeuring gehecht aan de algemene overeenkomst tussen de EU en Mexico, hoewel geen enkele afgevaardigde op de hoogte was van de handelsaspecten van de overeenkomst.
Bovendien gaan in Mexico de straffeloosheid, de mensenrechtenschendingen, de onderdrukking van maatschappelijke bewegingen gewoon door en voert het regime een geheime oorlog tegen de bevolking van Chiapas.
Deze praktijken werden stuk voor stuk aan de kaak gesteld door het Hoog Commissariaat voor de mensenrechten van de VN en ze zijn strijdig met de verplichtingen die de Mexicaanse autoriteiten hebben aangegaan in het kader van deze overeenkomst (titel I, artikel 1).
De associatieovereenkomst heeft als enige doel de belangen te dienen van de grote multinationale ondernemingen aan weerszijden van de Atlantische Oceaan, zoals duidelijk blijkt uit titel IV van de tekst, waarin wordt verwezen naar "kapitaalbewegingen en desbetreffende betalingen".
Het hoofdstuk over de handel bevat de gevaarlijkste aspecten van de MOI (Multilaterale Overeenkomst inzake Investeringen).
Tenslotte zijn de voorstellen van Mexicaanse en Europese vakbonds-, milieu-, mensenrechten- en maatschappelijke organisaties, die wensen dat de sociale, culturele en politieke samenwerking prevaleert boven de mercantilistische aspecten, voor het merendeel uit de overeenkomst geschrapt.
Om al die redenen stemmen wij tegen de ratificatie van deze overeenkomst.
Ik heb tegen de overeenkomst tussen de EU en Mexico gestemd. Ik ben niet principieel tegen een intensievere samenwerking tussen de Europese Unie en Mexico, maar in haar huidige vorm is de overeenkomst onevenwichtig en in strijd met een goed ontwikkelingsbeleid.
Nooit tevoren heeft Mexico tegenover een veel sterkere handelspartner zoveel concessies gedaan als nu tegenover de Europese Unie.
De gevolgen voor Mexico zijn onoverzienbaar. Ook het NAFTA-akkoord heeft nochtans al vele Mexicanen in armoede gestort en kleine ondernemingen te gronde gericht.
De overeenkomst waarover wij nu hebben gestemd, gaat echter nog verder dan de NAFTA-bepalingen.
De nagestreefde liberalisering van de investeringen geldt bijvoorbeeld voor alle sectoren.
Dit is een kleine MAI.
De welvaartskloof en de ongelijkheid tussen de Europese Unie en Mexico wordt nog groter.
Terwijl Mexico tegenover Europa vele concessies heeft moeten doen (op het gebied van landbouw, investeringen en overheidsopdrachten) staat de EU zichzelf uitzonderingen en beperkingen toe waarmee ze de concurrentie kan afhouden.
Het is duidelijk dat vooral de grote Europese ondernemingen van de overeenkomst met Mexico zullen profiteren.
De overeenkomst is een cadeau aan de grote Europese ondernemingen.
Het zal de levens- en arbeidsomstandigheden van de mensen in Mexico niet verbeteren, integendeel.
Van werknemersrechten of sociale normen is in de overeenkomst geen sprake.
De overeenkomst staat haaks op de doelstellingen van ons ontwikkelingsbeleid. Onder meer om die reden hebben Mexicaanse NGO's de senaat van hun land verzocht de overeenkomst niet goed te keuren.
Wat de EU op de WTO-ministersconferentie van Seattle onder meer wegens het verzet van de ontwikkelingslanden niet heeft bereikt, probeert ze nu in het kader van afzonderlijke overeenkomsten met ontwikkelings- en opkomende industrielanden te bewerkstelligen.
In dit geval wil de EU via Mexico toegang krijgen tot de lucratieve NAFTA-ruimte.
Met de levensomstandigheden van de mensen houdt ze volstrekt geen rekening.
Deze overeenkomst is zeker geen vooruitgang in de betrekkingen tussen Europa en Mexico. Ze deugt ook niet als voorbeeld voor soortgelijke overeenkomsten die in de toekomst bijvoorbeeld met de Mercosur zullen worden gesloten.
Overeenkomsten met zich ontwikkelende landen moeten in de eerste plaats hun belangen en niet die van de Europese ondernemingen dienen.
Gezamenlijke resolutie over het jaarlijks wetgevend programma
Mijnheer de Voorzitter, ik kom namens de liberale fractie uitleggen waarom wij ons als fractie van stemming hebben onthouden bij de stemming over het wetgevend programma van de Commissie.
Zoals wij dinsdag tijdens het debat al hebben aangegeven, zijn wij hiertoe gekomen uit onvrede met de hele gang van zaken, niet per se vanwege inhoudelijke bezwaren.
Wij leggen deze keer de vinger op de zere plek, maar in de toekomst willen wij graag op een andere manier te werk gaan, zodat de rol van het EP niet beperkt blijft tot het uitwisselen van boodschappenlijstjes met de Commissie.
Wij willen iets wat meer om het lijf heeft en constructiever is.
Wij hebben gestemd tegen de gezamenlijke ontwerpresolutie, omdat die in feite inhoudt dat we de Commissie van tevoren kwijting verlenen, wat wij zowel formeel als inhoudelijk afkeuren.
We hebben ons onthouden van stemming over de resolutie van de GUE-Fractie, want ofschoon wij het eens zijn met een aantal kritieken op de Commissie, wordt in de considerans verklaard dat de Commissie een "onontbeerlijk institutioneel instrument" is. Dit is een standpunt dat wij niet delen.
Verslag-Duff/Voggenhuber (A5-0064/2000)
Mijnheer de Voorzitter, de leden van de federalistische meerderheid in dit Parlement hebben ons gisteren op het hart gedrukt dat het op stapel staande handvest van de grondrechten een enorme ruggensteun zal betekenen voor de rechten van de burgers.
Toch getuigt de wijze waarop dit initiatief werd gelanceerd veeleer van minachting voor de mening van de burgers en hebben we reden om ons ernstige zorgen te maken over de verdere behandeling ervan.
Enkele maanden geleden is dit project voor het eerst opgedoken in de marge van de conclusies van Keulen, meer bepaald in paragrafen 44 en 45, met de beslissing om over te gaan tot de opstelling van een handvest van grondrechten.
Heeft men hier iemand van tevoren over geraadpleegd?
Nee, zelfs niet de nationale parlementen, die nog nooit van dit project hadden gehoord.
Toch vallen de grondrechten in de eerste plaats onder de bevoegdheid van de nationale parlementen en, algemeen gesproken, van de verschillende Europese volkeren.
Sommigen zullen natuurlijk zeggen dat het enige doel is een nieuw platform te creëren voor bestaande rechten, maar het is duidelijk dat dit project veel verder gaat, zoals blijkt uit de wens van het Europees Parlement om een baanbrekend handvest op te stellen.
Hoe het ook zij, men had de nationale parlementen nooit buitenspel mogen zetten.
Zij maken nu weliswaar deel uit van het orgaan dat belast is met de opstelling van het handvest, maar als een partner die enkel borg staat voor de legitimiteit van het proces, zonder het te mogen leiden.
Erger nog, ze zullen niet eens deelnemen aan de laatste fase, aangezien de conclusies van Keulen hebben bepaald dat het handvest gezamenlijk door de Raad, het Europees Parlement en de Commissie zal worden afgekondigd.
U heeft het goed gehoord, de Commissie.
Zo worden dus de nationale parlementen buitenspel gezet en wordt hun plaats ingenomen door een lichaam van ambtenaren dat "het handvest zal afkondigen".
Dat is de wereld op zijn kop!
De democratie wordt buitenspel gezet, zogenaamd in het belang van de burgers, maar zo gaat het in Europa eigenlijk altijd.
Mijnheer de Voorzitter, ondanks een aantal bezwaren heb ik voor het verslag gestemd omdat daarin het voortreffelijke amendement van mevrouw Morgan over de minderheidstalen en -culturen is opgenomen.
Ik had graag gehad dat ook het amendement van de heer Vidal was aangenomen.
Toch meen ik dat dit een belangrijke stap is naar een betere bescherming van de in de Europese Unie verblijvende minderheden.
Wij kunnen de kandidaat-landen niet almaar criteria opleggen die wij zelf niet vervullen.
Voorzitter, mijn partij, de Socialistische Partij in Nederland, is voorstander van democratische samenwerking van onderop tussen de Europese volkeren, maar niet van een grote Europese superstaat naar het voorbeeld van de Verenigde Staten van Amerika.
Een Europese grondwet kan de aanzet worden voor zo'n superstaat.
Ik heb daarom een aantal amendementen van de UEN-fractie en de EDD-fractie op het verslag-Duff-Voggenhuber ondersteund.
Dat geldt niet voor de gelijksoortige amendementen van de TDI-fractie hoewel ik de daarin verwoorde kritiek op het voorbijgaan aan nationale parlementen, het ontbreken van volksreferenda en de pogingen om de Europese Unie om te zetten in een superstaat volledig deel.
Als de partijen van de TDI-fractie altijd consequent zouden opkomen voor de gelijkwaardigheid van alle mensen en voor democratie, zou ik hun amendementen zeker hebben ondersteund.
Ik heb echter in mijn overwegingen moeten betrekken wat het wereldbeeld van de indieners is.
Dat gaat van alle hier vertegenwoordigde fracties het minst uit van gelijkwaardigheid, democratie en mensenrechten.
Daarom heb ik hun voorstellen niet kunnen steunen.
Mijnheer de Voorzitter, deze week hebben wij in dit Parlement het handvest van de grondrechten van de Europese Unie behandeld en hebben wij - volgens mij op adequate wijze - de individuele rechten van de burgers nader omschreven. Maar ik, als vertegenwoordiger van Baskenland, mis hierbij nog de collectieve rechten.
Ik hoop dat deze binnenkort worden opgenomen.
Een voorbeeld daarvan is het recht op zelfbeschikking van de Europese volkeren en naties die zich er collectief van bewust zijn dat zij een volk zijn. En dit alles opdat zij rechtstreeks deel kunnen uitmaken van de Europese Unie en niet alleen via de huidige lidstaten, indien hun onderdanen dat democratisch en bij meerderheid besluiten.
Ook hebben wij onze goedkeuring gehecht aan de opname van het recht op bescherming van de diversiteit van talen en culturen in Europa, met name regionale en minderheidstalen. Daardoor wordt ook recht gedaan aan de officiële talen van de autonome gemeenschappen en gewesten, zoals het Baskisch in Baskenland.
In deze wereld - die steeds mondialer wordt - proberen sommigen een eenheidsworst van ons te maken, alsof wij allemaal militairen of onderdelen uit de productieketen zijn.
Ik wil het recht op een eigen individuele en collectieve identiteit opeisen, het recht op diversiteit en verschil.
Dit is zeker een grondrecht dat het verdient te worden verdedigd in de Europese Unie.
De Deense en Zweedse sociaal-democraten stemmen vandaag voor het verslag van de leden Duff en Voggenhuber over de opstelling van een Handvest van de grondrechten van de Europese Unie.
Wij steunen de opstelling van een handvest van grondrechten in de vorm van een politiek document.
In deze periode van hervormingen en uitbreidingsplannen is het belangrijk de aandacht te vestigen op de taak van de EU haar burgers te beschermen.
Een handvest kan hiertoe een positieve bijdrage zijn.
Bij de opstelling van een handvest van grondrechten bestaat altijd het risico dat de burgers het als een fraai document beschouwen dat bij feestelijke gelegenheden tevoorschijn kan worden getoverd, maar dat hun verwachtingen niet zal inlossen.
Een meerderheid in het Europees Parlement pleit er daarom voor het handvest bindend te maken en in het Verdrag op te nemen. Het moet met andere woorden op de agenda van de intergouvernementele conferentie komen.
Bij vroegere stemmingen over dit onderwerp hebben wij duidelijk gezegd dat de verwachte afronding van de conferentie tegen de top in Nice in december niet in gevaar mag worden gebracht door teveel onderwerpen op de agenda te zetten.
Wij hebben eerder ook reeds benadrukt dat de uitbreiding niet in het gedrang mag komen.
De opstelling van bindende grondrechten werpt een aantal fundamentele en moeilijke vragen op, zowel inhoudelijk als ten opzichte van andere bestaande grondrechten zoals het Europees Verdrag voor de rechten van de mens.
Het is daarom niet realistisch te denken dat de intergouvernementele conferentie in december al kan worden afgerond.
Alleen al om deze reden vinden wij het niet goed de grondrechten aan de agenda van de intergouvernementele conferentie toe te voegen.
Dit hebben wij in de afzonderlijke stemmingen over dit verslag reeds tot uiting gebracht.
Toch stemmen wij voor het verslag als geheel, omdat wij van oordeel zijn dat de fundamentele mensenrechten een van de bouwstenen van de EU zijn en omdat wij wensen dat deze in een handvest in de vorm van een politiek document worden vastgelegd.
Of zij daarna bindend in het Verdrag dienen te worden opgenomen, hangt af van de vraag of deze grondrechten de burgers een betere bescherming geven dan vandaag de dag het geval is.
Het belangrijkste voor de toekomst van de EU is op dit moment dat de intergouvernementele conferentie overeenstemming bereikt over de hervormingen die noodzakelijk zijn om de uitbreiding volgens een vast tijdschema te laten verlopen.
Het is dan ook van groot belang dat de Top van Nice besluiten kan nemen met betrekking tot de leftovers uit Amsterdam.
We hebben ervoor gestemd het handvest van de grondrechten op de agenda van de intergouvernementele conferentie te zetten, om op die manier de rechten van de burgers ten aanzien van de Europese instellingen te waarborgen.
Het handvest is een uiting van de ambitie van de EU om dichter bij de burgers te komen staan.
Ons uitgangspunt is dat de werkzaamheden in verband met de herziening van het Verdrag na Nice moeten worden voortgezet, en dat het handvest van de grondrechten in het daarop volgende proces moet worden opgenomen.
Het verslag van het Europees Parlement over het handvest wordt over de gehele lijn gekenmerkt door één ding: het streven naar unieburgerschap in een supranationale staat, ongeacht of men al dan niet van deze benaming houdt.
Deze visie over een Europese gemeenschap verschilt wezenlijk van de onze.
De Unie is en moet een groepering van staten blijven.
Het handvest mag in geen geval gevolgen hebben voor de nationale grondwetten of voor de nationale wetgeving over de burgerrechten.
Hiermee willen wij duidelijk maken dat de machthebbers niet zomaar kunnen interfereren op het nationaal terrein van een lidstaat en dat de mensenrechten universeel zijn en met universele instrumenten beschermd moeten worden.
Wij willen bovendien niet dat er op het Europese continent twee soorten rechten bestaan: een soort voor de burgers in de EU-landen en een andere soort voor burgers van landen die geen lid zijn van de Unie.
Het is bijgevolg zeer belangrijk dat een eventueel EU-handvest niet aan bestaande verdragen en verklaringen van de rechten van de mens raakt en de lidstaten er hoogstens toe aanzet deze verdragen en verklaringen te ondertekenen.
Hoe meer staatsbevoegdheden de EU krijgt zonder de bijhorende verplichtingen, bijvoorbeeld uit hoofde van het Europees Verdrag voor de rechten van de mens, des te meer problemen er ontstaan.
Dat de EU het Verdrag voor de rechten van de mens als juridische partij zou ondertekenen biedt volgens ons echter geen oplossing, omdat wij van oordeel zijn dat de EU geen eigen politiek-staatkundige identiteit mag hebben.
Het constitutionele proces waarvan het handvest deel uitmaakt, kunnen wij evenmin steunen.
Wij zien liever dat in het Verdrag gewoon wordt vermeld dat de EU-instellingen de autoriteit en de uitspraken van het Hof voor de Rechten van de Mens erkennen.
Op grond van deze jurisprudentie kunnen bepaalde kritische punten in de communautaire wetgeving, die aan het licht zijn gekomen doordat een lidstaat ze heeft toegepast, worden veroordeld.
Het Europees Hof van Justitie mag zich niet bezighouden met de gebieden die onder de bevoegdheid van het Hof voor de Rechten van de Mens in Straatsburg of van andere internationale organen vallen.
Indien men vindt dat de bestaande verdragen ontoereikend zijn, bijvoorbeeld omdat de biotechnologische ontwikkeling nieuwe problemen opwerpt, dan is dat een internationaal probleem waarvoor op internationaal vlak oplossingen dienen te worden gezocht.
Het is geen aangelegenheid die alleen de EU betreft en wij moeten in internationale fora naar een internationale en wereldwijde consensus zoeken.
Daarom stemmen wij tegen het verslag als geheel.
Het feit dat wij ons onthouden van stemming over het handvest betekent geenszins dat we gekant zijn tegen het Europees karakter ervan.
Integendeel, wij zijn ervan overtuigd dat de toekomst behoort aan een Europa zonder grenzen, waarin de volkeren van het hele continent met elkaar verenigd zijn.
De Europese instellingen, zoals ook de nationale instellingen, vertegenwoordigen echter veel meer de belangen van het grootkapitaal dan die van de volkeren, en van de werkende bevolking in het bijzonder.
De democratische rechten en vrijheden, zoals de democratie zelf, genieten slechts bescherming voor zover ze niet indruisen tegen de belangen van de grote industriële en financiële concerns.
In het debat over het handvest worden impliciet twee institutionele trajecten uitgestippeld. Voor welke van de twee we ook kiezen, dit zal niets veranderen aan het feit dat deze grote concerns op eigen houtje economische beslissingen kunnen nemen met rampzalige gevolgen voor hele bevolkingsgroepen, zoals fabriekssluitingen of de verwoesting en vervuiling van complete regio's.
Bijgevolg zijn wij van mening dat een werkelijk verenigd en democratisch Europa niet kan bestaan zolang er geen einde wordt gemaakt aan de feitelijke macht van de grote industriële en financiële groepen. Dit is een noodzakelijke voorwaarde voor de werkelijke en democratische controle van de volkeren op hun instellingen.
Ik heb afgelopen juni met grote voldoening kennisgenomen van de beslissing van de Europese Raad van Keulen om een speciaal orgaan, bestaande uit vertegenwoordigers van de staatshoofden en regeringsleiders, het Europees Parlement, de nationale parlementen en de Commissie, te belasten met de opstelling van een handvest van grondrechten.
Dit handvest is onontbeerlijk voor de succesvolle voortzetting van het politieke ontwikkelingsproces van de Europese Unie.
Het handvest zal in feite een leemte aanvullen die is ontstaan door de uitbreiding van de bevoegdheden van de Europese Unie en de Europese Gemeenschap, waardoor de Europese instellingen beslissingen kunnen nemen die steeds directer ingrijpen in het leven van de Europese burgers.
Die moeten dan ook beschikken over een tekst waarop zij zich kunnen beroepen voor het Hof van Justitie.
Daarom moet ook worden voorzien in een procedure om zaken rechtstreeks aanhangig te maken bij het Hof.
Daarenboven zal het handvest bijdragen aan de definitie van het "collectieve erfgoed van waarden en principes waarin de burgers zich herkennen en dat ten grondslag ligt aan het beleid van de Unie", een erfgoed dat we onophoudelijk moeten verdedigen tegen uitingen van racisme en vreemdelingenhaat, die jammer genoeg nog altijd aan de orde van de dag zijn!
Als vertegenwoordiger van de volkeren van de Europese Unie moet het Parlement nauwlettend toezien op de inhoud van dit document.
De Europese burgers verwachten veel van ons, en daarom moeten we eisen durven stellen.
Welnu, onze eisen zijn duidelijk.
Het handvest moet bindend zijn. Daartoe moet het worden geïntegreerd in het Verdrag.
Om die reden roept de Commissie constitutionele zaken de Raad op het handvest op de agenda te plaatsen van de intergouvernementele conferentie.
Elke wijziging van het handvest moet via dezelfde procedure verlopen als de opstelling ervan, met inbegrip van een passend advies van het Europees Parlement.
Iedere bepaling waaruit rechtsregels kunnen worden afgeleid die betrekking hebben op de grondrechten moet eerst worden goedgekeurd door het Europees Parlement.
De ondeelbaarheid van de grondrechten moet uitdrukkelijk worden erkend en hun toepassingsgebied moet zich uitstrekken tot alle instellingen en organen van de Unie alsook tot alle beleidsterreinen - met inbegrip van de tweede en de derde pijler - die vallen onder de haar door het Verdrag toegekende bevoegdheden.
Voor zover de lidstaten het recht van de Unie toepassen of omzetten, zullen ze het handvest strikt moeten naleven.
Wat de inhoud zelf betreft van het handvest, lijkt ons een onderverdeling van de rechten in twee of drie categorieën wenselijk. Ten eerste, de burgerrechten, die rechtstreeks verbonden zijn aan het Europese burgerschap, zoals het stemrecht, het petitierecht, het recht om een verzoek in te dienen bij de ombudsman.
Ten tweede, de rechten van de persoon, dit wil zeggen alle rechten die worden beschermd door de diverse internationale organisaties en de nieuwe rechten op het gebied van de bio-ethiek en de bescherming van persoonlijke gegevens. Tenslotte, de sociale rechten: recht op een minimuminkomen, stakingsrecht, recht op werkloosheidsuitkeringen.
Tot slot: dit handvest moet gezien worden als een fundamentele stap in een proces dat uiteindelijk moet resulteren in een eigen grondwet van de Europese Unie.
Ik wil graag toelichten waarom ik mij bij de eindstemming van stemming heb onthouden, ook al ben ik, evenals alle andere leden, zonder meer voorstander van een handvest ter bescherming van de fundamentele rechten en vrijheden, dat bovendien ruimte laat om rekening te kunnen houden met toekomstige sociale ontwikkelingen.
Wij hebben reeds het Europees Verdrag van de rechten van de mens dat door de lidstaten van de Europese Unie is geratificeerd en in de nationale wetgeving opgenomen. Hoewel dit Verdrag bijna 50 jaar oud is, blijkt het heel goed in staat met de veranderende omstandigheden mee te groeien en nieuwe ontwikkelingen af te dekken.
Ik ben bang dat dit nieuwe "handvest" op den duur kan leiden tot conflicten over de interpretatie die volgens de verschillen documenten aan deze rechten moet worden gegeven. Hierdoor zou een juridisch vacuüm kunnen ontstaan waardoor de rechtsbescherming ironisch genoeg in het gedrang zou komen.
Deze mogelijke conflicten vragen meer tijd en aandacht van het Parlement.
Op de Raad van Keulen werd besloten dat er een handvest van de grondrechten van de EU zou worden opgesteld.
Het doel van dit handvest zou zijn de in het Verdrag opgenomen rechten te verzamelen en bevestigen, en deze te verduidelijken en bekender te maken.
We juichen zo'n handvest van grondrechten toe. Dat handvest kan natuurlijk ook rechten omvatten die zijn opgenomen in de reeds bestaande internationale conventies, welke door de lidstaten zijn ondertekend.
Tegelijkertijd moeten de mensenrechten worden beschouwd als een internationaal en mondiaal vraagstuk, en niet alleen als een aangelegenheid voor staatsburgers van de EU.
We betwijfelen daarentegen of zo'n handvest juridisch bindend zou moeten worden voordat volledig duidelijk is wat het in de praktijk inhoudt.
De verhouding tussen het Hof van Justitie en het Europees Hof voor de rechten van de mens lijkt bijvoorbeeld juridisch gecompliceerd en zou het Europese Verdrag voor de rechten van de mens kunnen ondermijnen.
Wij zijn van mening dat een aantal punten moet zijn opgehelderd voordat men zich vastpint op een model, en daarom onthouden wij ons van stemming bij de eindstemming.
De vijf Deense liberale leden van het Europees Parlement, Bertel Haarder, Anne E. Jensen, Ole Andreasen en Niels Busk stemmen vandaag tegen paragraaf 14 a) van het verslag, omdat wij niet wensen dat het handvest op de agenda van de intergouvernementele conferentie komt.
Dit verslag bevestigt onze bange vermoedens over het doel dat sommigen met dit handvest voor ogen hebben en daarom hebben wij tegen gestemd.
Wij zijn niet tegen een handvest op zich, maar tot nu toe lijkt de procedure een gemiste kans om de burgers van Europa te beschermen tegen de uitdijende bevoegdheden van de Europese instellingen.
Wij moeten die leemte opvullen en de burgers van de lidstaten fundamentele rechten toekennen die hen beschermen tegen de Europese wet- en regelgeving.
Deze noodzaak wordt in het verslag totaal genegeerd, waardoor het handvest aan waarde inboet.
Alvorens wij besloten tegen te stemmen, hebben wij natuurlijk geprobeerd inhoudelijke verbeteringen aan te brengen om op die manier de onderdanen van de EU-lidstaten, die de bureaucratie aan den lijve ondervinden, tegemoet te komen. Enkele van de amendementen die wij hebben gesteund, zijn daar ook op gericht.
Wij conservatieve parlementariërs zullen de ontwikkelingen rond het voorgestelde handvest blijven volgen via onze vertegenwoordiger in de desbetreffende commissie, Timothy Kirkhope, alsmede in de discussies met onze collega's in het Europees Parlement. Daarbij zullen wij ons steeds zo constructief mogelijk opstellen.
Wij hebben echter niet al te veel hoop dat wij deze hele operatie een echt positieve wending kunnen geven door maatregelen af te dwingen die een einde maken aan de bureaucratie en overregulering en een daadwerkelijke bescherming van de rechten van de burgers in Europa mogelijk maken.
De discussie over het handvest van de grondrechten laat zien dat er een gebrek aan legitimiteit en transparantie is in het Europese eenwordingsproces. Want het is duidelijk dat de rechten van de vrije markt en het winstbejag prevaleren boven de mensenrechten.
Wij komen op voor een andere logica, die gebaseerd is op het principe dat de economie ondergeschikt moet worden gemaakt aan de rechten en behoeften van mens en milieu.
De uitwerking van het handvest zou moeten gebeuren in het kader van een groot publiek debat en grondwetgevend proces waar alle volkeren aan deelnemen, inclusief de kandidaat-landen, en waarbij ook vakbonden, verenigingen, vrouwen- en werklozenorganisaties worden betrokken.
Het handvest zou een combinatie moeten zijn van sociale en democratische rechten, op basis van de meest vooruitstrevende sociale verworvenheden.
Een radicale arbeidstijdverkorting, die zorgt voor werkgelegenheid in plaats van flexibiliteit; een verbod op ontslagen; de opeising van leegstaande woonruimten; gelijkheid en keuzevrijheid voor vrouwen; stemrecht en het recht om zich vrij te bewegen voor migranten: dat zijn de rechten die het handvest zou moeten vastleggen.
Een dergelijk handvest zou een houvast zijn voor al degenen die zich verzetten tegen een Europa dat werknemers ontslaat en illegalen uitwijst.
Hoewel ik voorstander van een handvest van grondrechten ben, heb ik toch niet voor de ontwerpresolutie gestemd.
Daarin zijn namelijk een aantal eisen opgenomen die ons doel ver voorbijschieten. Dat dezelfde rechten op verschillende manieren worden geformuleerd, dreigt verwarring te stichten, en de resolutie brengt vooral het universele karakter van de mensenrechten in gevaar.
Ik vind ook niet dat in het handvest afdwingbare economische en sociale rechten moeten worden opgenomen.
Die horen thuis in het arbeidsrecht van de lidstaten en de collectieve arbeidsovereenkomsten die de sociale partners autonoom sluiten.
Wie te veel hooi op de vork neemt, bijvoorbeeld nieuwe grondrechten op het gebied van informatie- en biotechnologie en milieubescherming, en wie in het handvest van grondrechten de kiem van een Europese grondwet ziet, bewijst het aantrekkelijke idee van een handvest van de Unie, dat subjectief afdwingbare grondrechten moet omvatten, een slechte dienst.
In plaats van het onvermijdelijke gekibbel over nieuwe grondrechten voor de burgers van de Unie, zie ik liever dat de Europese Unie en alle EU-lidstaten snel toetreden tot het Verdrag voor de rechten van de mens uit 1950.
Om een eenvormige rechtspraak te garanderen en uiteenlopende interpretaties te voorkomen moet de rechtspraak de taak blijven van het Europees Hof voor de rechten van de mens in Straatsburg. Door zijn voortreffelijke rechtspraak in de voorbije 40 jaar heeft dat Hof van het verdrag van 1950 een dynamisch instrument gemaakt dat met de sociale, economische en ethische ontwikkelingen in onze samenleving ten volle rekening houdt.
Tot welke tegenstrijdigheden en ongerijmdheden verschillende ideologisch gekleurde visies kunnen leiden, blijkt uit het advies van de Commissie rechten van de vrouw, die bijvoorbeeld eist dat in het handvest van grondrechten een verbod op discriminatie wegens seksuele geaardheid wordt opgenomen, maar tegelijkertijd beweert dat gezinsrechten als zodanig niet bestaan.
Wij moeten ons hoeden voor wellicht goedgemeende en edelmoedige voorstellen. Wij moeten voorkomen dat de besluitvorming in de EU door talloze beroepsprocedures wordt verlamd, dat wij in het Europees Hof meer dan twee keer zoveel rechters nodig hebben en dat niemand meer weet waar hij zijn grondrechten kan opeisen en hoelang hij op een uitspraak moet wachten.
We juichen de werkzaamheden die zijn gestart voor de opstelling van een handvest van de grondrechten van de EU toe.
Zo'n handvest heeft een aanzienlijke symbolische waarde en draagt bij aan het vergroten van het vertrouwen van de lidstaten in de EU en de Europese integratie.
Het handvest van de grondrechten van de EU dient te worden beschouwd als een aanvulling op het Europese verdrag voor de rechten van de mens, dat naar onze mening in het Verdrag moet worden opgenomen.
Het handvest moet zich concentreren op de verhouding tussen de burgers en de Europese instellingen.
Het moet vooral een open wijze van bestuur van de Unie waarborgen.
Het moet juridisch bindend zijn en in het EU-Verdrag worden opgenomen.
Het mag niet slechts een verklaring zijn zonder enige verplichtingen voor de lidstaten en de instellingen van de EU.
We zouden het subsidiariteitbeginsel willen benadrukken, en erop willen wijzen dat het handvest zich dient te concentreren op de grondrechten, de burgerrechten en de fundamentele vrijheden zoals deze zijn geformuleerd in de gemeenschappelijke grondwettelijke tradities van de lidstaten.
We willen het belang van de sociale dimensie van de activiteiten van de EU benadrukken, maar zijn van mening dat iedere lidstaat in principe zelf moet bepalen welke koers in het sociaal beleid wordt gevaren.
Het handvest van de grondrechten is het zoveelste voorbeeld van de grondwetgevende neiging van de communautaire wetgevers.
Het is immers duidelijk dat een dergelijke tekst van groot belang is als men hem beschouwt als mogelijke preambule van een Europese grondwet. Men kan dit handvest echter ook zien als een onnodige doublure, in zoverre dat de lidstaten deze rechten reeds hebben opgenomen in hun eigen grondwet en rechtstradities en bekrachtigd door de ratificatie van internationale teksten als het Europees Verdrag tot bescherming van de rechten van de mens en de Universele Verklaring van de mensenrechten.
Het is altijd mogelijk om de toepassing van de bestaande teksten te verbeteren, maar de opstelling van een nieuwe tekst, waarvan men zich moeilijk kan voorstellen dat deze veel meer zal zijn dan een herhaling, laat enkel zien hoe technocratisch de Europese eenmaking verloopt.
Wat mij nochtans de meeste zorgen baart, is de inhoud die men aan deze rechten wil geven.
Wij debatteren in deze vergaderperiode namelijk ook over de verslagen van de Commissie vrijheden en rechten van de burger, justitie en binnenlandse zaken, en in deze verslagen wordt een extreem liberale visie op de maatschappij verkondigd.
Daarbij gaat het niet zozeer om de verdediging en bevordering van de mensenrechten, maar om het opblazen van alle steunpunten waarop onze maatschappij berust, onder het individualistische motto "zonder God of meester".
Deze benadering legt de basis voor een nieuw soort totalitarisme, waarin mensen alleen komen te staan tegenover een onpersoonlijke en ver verwijderde communautaire administratie, omdat alle tussenliggende instellingen - en met name het gezin, de belangrijkste van allemaal - één voor één zijn uitgeschakeld.
Onze samenleving zal niet meer steunen op een gevoel van lotsverbondenheid, maar een samenraapsel zijn van "minderheden", met elk hun eigen rechten en zonder gezamenlijke plichten.
De conclusie die ik uit deze teksten trek, is dat de gerechtvaardigde strijd voor de mensenrechten een ideologisch instrument is geworden van egoïsten en onverantwoordelijke personen.
Wat zij ons voorstellen, betekent het einde van het algemeen welzijn, en uiteindelijk ook van de zin van het leven zelf. Want deze personen, die enkel oog hebben voor de mensenrechten, hebben geen flauw benul van de menselijke natuur, van haar wortels en aspiraties.
De Britse Labourafgevaardigden staan vierkant achter een handvest van de grondrechten, dat de burgerrechten in de hele EU zichtbaar maakt.
Het besluitvormingsproces verkeert echter nog in een heel pril stadium.
Het is daarom nog te vroeg voor uitspraken over wat juridisch bindend moet zijn.
Hierover zal later een besluit worden genomen, zoals in paragraaf zes van het verslag wordt aangegeven.
Daarin staat ook dat een juridisch bindend karakter de erkenning inhoudt van de ondeelbaarheid van de grondrechten doordat de werkingssfeer van het handvest betrekking heeft op alle instellingen en instanties van de EU en alle vormen van beleid.
Dat is een acceptabele doelstelling die op de steun van de Britse Labourafgevaardigden kan rekenen.
De definitieve tekst van het handvest is weliswaar nog niet beschikbaar, maar in afwachting daarvan spreken wij in beginsel onze steun uit.
Het is een complex proces dat in al zijn stadia helder en zorgvuldig moet zijn om te verzekeren dat het eindresultaat een zichtbare vooruitgang voor de burgers in alle landen van de EU betekent.
Het feit dat wij ons met betrekking tot het huidige verslag betreffende het handvest van de grondrechten van de Europese Unie van stemming hebben onthouden, vloeit eerst en vooral voort uit onze overtuiging dat dit handvest vanuit een federale optiek opgesteld is, en daar zijn we het niet mee eens. Die federale gedachte zou duidelijk en definitief uitdrukking krijgen als we de Europese Unie een grondwet zouden geven.
Het verslag loopt vooruit op die mogelijkheid en het handvest zou een belangrijk element van zo'n grondwet kunnen zijn.
Wij aanvaarden een groot aantal van de rechten die men in het handvest beoogt op te nemen (deze zelfde rechten zijn overigens in de grondwet van de Portugese Republiek vastgelegd), en daarom hebben wij niet tegen het verslag gestemd, ook al zijn wij van mening dat het voorgestelde geheel van rechten tevens de sociale aspecten zou kunnen - en moeten - omvatten. En dat zou het geval zijn als de door de GUE/NGL voorgestelde wijzigingen worden aanvaard.
De Europese Unie is gebaseerd op fundamentele principes zoals vrijheid, democratie en respect voor de mensenrechten.
Ik heb echter bedenkingen bij de invoering van een nieuwe categorie mensenrechten in de EU-Verdragen, omdat dit aanleiding geeft tot verwarring en de werking van bestaande en goed functionerende instrumenten in gevaar brengt.
Een verklaring is naar mijn mening eerder aangewezen.
Het Europees Verdag voor de rechten van de mens is een voortreffelijk instrument voor de bescherming van de mensenrechten in Europa.
Het zorgt voor de handhaving van deze rechten op basis van de uitspraken die het Hof voor de rechten van de mens doet. Dit Hof heeft op dit vlak een grote deskundigheid verworven en het beschikt over een uitgebreide jurisprudentie.
Het heeft bovendien het voordeel dat het zich niet tot het EU-gebied beperkt, maar dat het bijna geheel het Europese continent beslaat.
Anderzijds houdt het Europees Hof van Justitie in de praktijk rekening met de grondrechten in de lidstaten.
Indien de EU haar eigen grond- en mensenrechten opstelt, zal dit gevolgen kunnen hebben voor deze praktijk.
Resolutie-Jackson (B5-0227/2000)
Mijn fractie heeft voor de resolutie van mevrouw Jackson gestemd over de structuurfondsen en het milieu, omdat wij vinden dat de milieuwetgeving doeltreffend geïmplementeerd moet worden, zoals in dit geval met de richtlijnen inzake habitats en in het wild levende vogels.
Toch zijn wij verbaasd dat sommige leden voor het oorspronkelijke voorstel uit paragraaf 7 gestemd hebben om de steun voor enkele van de armste regio's in de Europese Unie te schrappen.
De commissaris heeft immers in haar reactie op het debat gezegd dat ze de goedkeuring van cruciale steunprogramma's niet zou tegenhouden.
Het lijkt me duidelijk dat sommige leden van de Commissie milieubeheer, volksgezondheid en consumentenbeleid niet beseffen welke nodeloze vertragingen er zullen ontstaan als structuurfondsprogramma's niet worden goedgekeurd, net zomin als zij op de hoogte schijnen te zijn van de nieuwe begrotingsprocedure. Die zou namelijk niet alleen tot vertragingen, maar ook tot het verlies van miljoenen aan steun leiden voor, in het geval van het Verenigd Koninkrijk, Merseyside, South Yorkshire, de Highlands and Islands, Noord-Ierland, Cornwall en het eiland Wight, steun die onmisbaar is voor de werkgelegenheid en de groei.

Daarom doet het mij genoegen dat het Parlement in meerderheid gestemd heeft tegen het schrappen van steun.
De commissaris zou sowieso niet de wettelijke bevoegdheid gehad hebben om de goedkeuring tegen te houden, en daarom ben ik blij dat het gezonde verstand bij de stemming uiteindelijk heeft gezegevierd.
Het ziet ernaar uit dat de milieubescherming in de Gemeenschap bij de communautaire organen niet over lobbyisten beschikt.
Anders kunnen wij niet verklaren waarom de Commissie gisteren door de knieën is gegaan en de structuurfondsenverordening plotseling anders interpreteert.
De Commissie heeft vorig jaar werkelijk een inspanning gedaan.
Ze eiste eindelijk dat de lidstaten de lijsten van beschermde gebieden voor het door iedereen goedgekeurde project Natura 2000 voorlegden. Nu heeft ze zichzelf echter een beentje gelicht door te aanvaarden dat ze dat ook later nog kunnen doen.
Dat was niet nodig. Volgens de verordening kan de Commissie eisen dat de lijsten van gebieden uiterlijk samen met de plannen worden ingediend.
De verordening laat de Commissie daar ook geen enkele marge. In de structuurfondsenverordening, die alle lidstaten vorig jaar eenparig hebben goedgekeurd, staat uitdrukkelijk dat de beoordeling vooraf een voorwaarde is voor de goedkeuring van de programma's en plannen die de lidstaten de Commissie voorleggen.
In de structuurfondsenverordening staat ook dat die beoordeling vooraf ook betrekking heeft op de milieusituatie, in het bijzonder in de gebieden waar steun uit de structuurfondsen bepaalde gevolgen kan hebben.
De Commissie moet er dus op toezien dat de gebieden voor het Europese natuurbeschermingsnetwerk aan haar worden voorgelegd voordat ze de plannen goedkeurt.
Indiening van de lijst van gebieden na goedkeuring van de plannen heeft geen enkele zin omdat de beschermingsgebieden dan worden verkleind en aan de geplande investeringen worden aangepast (en dus niet, zoals in de verordening wordt bepaald, de beschermingsgebieden het kader vormen). Dat heeft ook juridisch geen zin omdat dan precies gebeurt wat de Commissie wilde beletten, namelijk dat over de plannen aanslepende conflicten ontstaan.
De Commissie mag niet denken dat ze door middel van artikel 39 kan bereiken wat ze bij de beoordeling vooraf niet heeft geëist.
Hoe kan de Commissie voor de Europese burgers geloofwaardig zijn, als ze er niet eens in slaagt de vervulling van haar eisen af te dwingen?
De Commissie is door de knieën gegaan en heeft daardoor het vertrouwen verloren van vele mensen die duurzame ontwikkeling als een kans voor de volgende generatie zien.
De Franse leden van de Fractie Unie voor een Europa van de Nationale Staten hechten zeer veel belang aan de instandhouding van natuurlijke rijkdommen in het algemeen, en van kwetsbare natuurgebieden in het bijzonder.
Wij zijn voorstanders van milieubescherming, omdat het onze plicht is het milieu intact te houden voor onze kinderen.
Op zich is dit een lofwaardig en noodzakelijk streven.
De Commissie heeft echter, naar goede oude gewoonte, deze gelegenheid aangegrepen om de lidstaten en hun burgers te overstelpen met nieuwe richtlijnen en pietluttige regeltjes, die in vele gevallen niet zijn aangepast aan lokale situaties.
Dit soort regelzucht werkt alleen maar verlammend op de economische actoren en beperkt de ondernemersvrijheid.
Dit is bijvoorbeeld het geval bij de CTE, die van onze boeren milieuambtenaren maken, omdat ze niet meer worden vergoed voor hun werk, maar subsidies ontvangen in ruil voor de onderwerping aan het dictaat van Brussel.
We verwerpen dan ook onvoorwaardelijk het voorstel van mevrouw Jackson om de toekenning van middelen uit de structuurfondsen afhankelijk te maken van de omzetting door lidstaten van de communautaire milieuwetgeving.
Dit zou een heel gevaarlijke vermenging zijn van beleidsterreinen, die de deur zou openzetten voor een algemene praktijk van financiële chantage. Dit is des te onaanvaardbaarder als we bedenken dat het geld van de structuurfondsen hoofdzakelijk komt uit de bijdragen van de lidstaten aan de communautaire begroting.
Verslag-Malmström (A5-0060/2000)
Voorzitter, ik wil in ieder geval het Parlement bedanken voor de steun voor hulp aan Mongolië.
Ik hoop dat het leidt tot een veel actievere opstelling van de Commissie, want die mis ik tot op heden.
Het kan niet zo zijn dat over een land, dat wellicht geen grondstoffen heeft, dat het op het terrein van de mensenrechten in de regio relatief goed doet, dat klein is dat ook nog sterk agrarisch georiënteerd is, de Commissie kan zeggen: dat doet er voor ons niet zoveel toe.
Het staat niet in het middelpunt van de belangstelling, maar desondanks is de nood erg groot.
Dit Parlement heeft dat gezien en ondersteund en ik roep de Commissie op om dat signaal uitermate serieus te nemen en die hulp te verschaffen.
Hoewel we de in het verslag geuite bezorgdheid over een aantal concrete punten, met name de vrouwenrechten, volledig delen, en ook voor bepaalde amendementen hebben gestemd die een vooruitstrevend karakter hebben, zijn we niet van plan om onze goedkeuring te hechten aan deze pretentieuze uitspraak: "de eerbiediging en bevordering van de mensenrechten en de fundamentele vrijheden behoren tot de fundamentele doelstellingen van het buitenlands beleid van de Europese Unie".
Binnen de Europese Unie zelf worden dagelijks bijna 20 miljoen vrouwen en mannen beroofd van een van de fundamentele mensenrechten, namelijk het recht op een fatsoenlijk leven door arbeid.
Een vrij groot deel van de actieve migranten, zij die worden beschouwd als illegalen, ontneemt men het recht op een legaal bestaan.
En wat het buitenlands beleid betreft: verscheidene lidstaten van de Europese Unie, waaronder ook de machtigste landen, steunen, bewapenen en financieren sommige van de ergste dictaturen, met name in hun vroegere kolonies.
En wat te zeggen van de wekenlange bombardementen op Kosovo en Servië: is dit wat de Europese Unie bedoelt met "eerbiediging van de mensenrechten"?
Om die redenen onthouden wij ons van stemming over dit verslag.
In het kader van deze gecombineerde behandeling van de mensenrechten analyseert het onderhavige verslag de instrumenten van de Unie ter bevordering van de mensenrechten in de wereld en de concrete toepassing van deze instrumenten tussen 1 juni 1998 en 30 juni 1999.
Zoals u weet, berusten de internationale activiteiten van de Unie inzake de bevordering en bescherming van de mensenrechten op verscheidene instrumenten, zoals het GBVB of het samenwerkings- en ontwikkelingsbeleid.
Met de inwerkingtreding van het Verdrag van Amsterdam heeft de zichtbaarheid van de Unie in de internationale politiek een belangrijke impuls gekregen, dankzij de benoeming van een Hoge Vertegenwoordiger van het GBVB, in de persoon van Javier Solana.
Met het Verdrag van Amsterdam is de eerbiediging van de mensenrechten een van de belangrijkste doelstellingen geworden van het gemeenschappelijk buitenlands en veiligheidsbeleid van de Unie.
Op dit gebied beschikt de Europese Unie over talrijke instrumenten.
Zo zijn er de gemeenschappelijke strategieën - een instrument dat is gecreëerd door het Verdrag van Amsterdam en moet zorgen voor een grotere samenhang in de internationale acties van de Unie - de gemeenschappelijke standpunten - die het standpunt en de aanpak van de Unie ten aanzien van bepaalde kwesties vaststellen - en de gemeenschappelijke acties - die betrekking hebben op specifieke situaties en onmiddellijke acties bij noodsituaties, naar het voorbeeld van de humanitaire hulp.
Voorts zijn er ook specifieke en horizontale acties in het kader van bepaalde beleidsinitiatieven, met name inzake de afschaffing van de doodstraf.
Tenslotte is er de zogenaamde "mensenrechtenclausule", die sinds de jaren '90 wordt opgenomen in de meeste samenwerkings- en ontwikkelingsakkoorden met derde landen en de Unie in staat stelt die landen aanhoudend onder druk te zetten op het gebied van de mensenrechten.
Deze clausule wijzigt niet het wezenlijke karakter van de akkoorden, maar maakt de wederzijdse bevestiging mogelijk van de gemeenschappelijke waarden en principes die vooraf als voorwaarde worden gesteld voor iedere economische of andersoortige samenwerking.
De rapporteur is echter van mening dat het huidige mensenrechtenbeleid van de Unie te gefragmenteerd is en moet worden vervangen door een coherente gemeenschappelijke strategie die berust op een betere interinstitutionele samenwerking.
Ik ben het natuurlijk met deze constatering eens.
Ik denk ook dat we voor meer coherentie en doelmatigheid kunnen zorgen door initiatieven als de oprichting van een adviesgroep waarin vertegenwoordigers van de communautaire instellingen en de lidstaten samen met mensenrechtendeskundigen de strategische aspecten bespreken van de activiteiten ten behoeve van de mensenrechten.
Andere voorstellen die zeker in aanmerking moeten worden genomen zijn de uitwerking door de Unie van eigen indicatoren voor mensenrechtenschendingen, de benoeming van een speciale gevolmachtigde voor gewetensbezwaarden van het Europees Parlement en het inrichten van een EU-website inzake mensenrechten op Internet.
Het verslag legt eveneens de nadruk op het feit dat de systematische uitbanning van vrouwendiscriminatie een prioriteit moet worden in de strategie van de Europese Unie.
Ik steun deze eis onvoorwaardelijk!
De Labourdelegatie in het Europees Parlement heeft tegen amendement 7 gestemd, omdat een verwijzing naar het vermeende Echelon-netwerk volgens ons niet op zijn plaats is in dit verslag.
De beweringen over het bestaan van Echelon zijn gebaseerd op geruchten en indirecte aanwijzingen.
Bovendien is democratisch toezicht op de nationale geheime diensten in de eerste plaats een zaak voor de nationale parlementen.
De democratische controle in het Verenigd Koninkrijk op de inlichtingendiensten, zowel politiek als gerechtelijk, is een van de meest doeltreffende ter wereld.
Politiek toezicht wordt uitgeoefend door een commissie van het Lagerhuis, en deze commissie heeft volledige toegang tot de nodige documenten.
Daar komt nog bij dat operaties van buitenlandse inlichtingendiensten die samenwerken met de Britse geheime dienst, inclusief die van de Verenigde Staten, eveneens onder deze democratische controle vallen.
De Britse conservatieven staan op veel plaatsen ter wereld op de bres voor de mensenrechten.
Hoewel er veel in de resolutie-Malmström staat dat wij kunnen onderschrijven, bevat het helaas een aantal belangrijke elementen die wij onaanvaardbaar vinden.
Zo delen wij het enthousiasme voor een Europees handvest van de grondrechten niet.
Wij staan sceptisch tegenover de eis tot aanzienlijk hogere uitgaven, aanzienlijk meer bureaucratische activiteit en een aanzienlijk grotere rol voor met Europees geld gesteunde niet-gouvernementele organisaties.
Wij zijn bezorgd dat minderheden in hun anderszijn worden bevestigd, en dat er te weinig aandacht wordt geschonken aan integratie.
Wij zijn verder bezorgd dat een zaak als huiselijk geweld nu ook al tot de mensenrechten dreigt te worden gerekend, terwijl hiervoor andere juridische instrumenten bestaan.
Wij zijn gekant tegen veel te ruim omschreven nieuwe gronden voor asiel, omdat die misbruik in de hand werken.
Velen onder ons staan niet achter het afschaffen van de doodstraf op principiële gronden.
En we staan wantrouwig tegenover voorstellen om nog meer gedragscodes aan het bedrijfsleven op te leggen.
Wij waarderen de rol van de Europese Unie in het bevorderen van de mensenrechten, maar zoals bij zoveel kwesties die verband houden met de relatie tussen burger en overheid, vinden wij dat regelgeving en wetgeving inzake mensenrechten de verantwoordelijkheid zijn van de nationale regeringen. Wij staan dan ook niet achter een uitbreiding van het Europese optreden in dit domein.
Om deze redenen hebben de Britse conservatieven tegen de resolutie-Malmström gestemd.
Verslag-Haarder (0050/2000)
Mijnheer de Voorzitter, ik had willen stemmen voor het verslag-Haarder, ondanks bepaalde passages en bepaalde interventies, zelfs vanuit de tribune, waaruit blijkt dat het gezin geen rechten meer heeft en men de toekenning van speciale rechten aan het gezin beschouwt als een vorm van discriminatie, of zelfs racisme.
De aanhangers van deze theorie moeten elkaar geen zand in de ogen strooien.
Als het gezin geen specifieke, eigen rechten heeft - zoals de Commissie rechten van de vrouw en gelijke kansen tegen mijn wil heeft besloten - hebben andere heteroseksuele of homoseksuele samenlevingsvormen ook geen eigen rechten en hoort het hoofdstuk "Levensstijlen en relatievormen" ook niet thuis in het verslag.
Zelf heb ik het grote geluk gehad op te groeien in een volkomen normaal gezin, met ongescheiden ouders, een moeder en een vader, en ik vind nog altijd dat dit model van het gelukkige en verenigde gezin een van de hoekstenen is van onze maatschappij.
Het traditionele gezin verdient een bevoorrechte status, wat sommigen daar ook van mogen vinden. Gezien het resultaat van de stemming over de amendementen kan ik echt niet voor dit verslag stemmen, vooral niet na de aanneming van paragraaf 18.
Mijnheer de Voorzitter, ik sluit mij aan bij wat mevrouw Lulling heeft gezegd.
De heer Haarder heeft zich enorm ingespannen om tot een consensus te komen.
Daardoor is zijn verslag veel beter dan alle vorige.
Toch heb ik, samen met de meeste andere leden van mijn fractie, tegen het verslag gestemd. In de paragrafen 52 tot 56 zijn controversiële maatschappijpolitieke eisen opgenomen die de linkerzijde in dit Parlement wel ondersteunt maar die met de mensenrechten niets te maken hebben.
In Duitsland genieten huwelijk en gezin een bijzondere grondwettelijke bescherming. Dat is geen schending van de mensenrechten.
Dat is integendeel een garantie voor de mensenrechten.
Huwelijk en gezin zijn, net als het recht op leven, de grondslag van de mensenrechten.
Daarom vind ik dat wij die paragrafen in het verslag over de mensenrechten hadden moeten schrappen.
Dan zou het verslag over de mensenrechten hier eenparig zijn aangenomen. Voor het overige heeft de heer Haarder namelijk voorbeeldig werk verricht.
Mijnheer de Voorzitter, ik stel met enige verbazing vast dat ik pas aan het einde aan het woord kom, hoewel ik als eerste schriftelijk het woord heb gevraagd.
In de tweede plaats merk ik op dat mijn fractie het verslag van de heer Haarder grotendeels ondersteunt en er uitdrukkelijk op wijst dat de samenwerking met de rapporteur voortreffelijk was.
Eindelijk is er nu een verslag waarin wij ons met dit thema, het tijdsbestek en afdwingbare rechten bezighouden.
Daarom ondersteunen wij in principe dit verslag.
Toch hebben wij tegen gestemd, omdat de meerderheid in het Parlement de paragrafen 53 en 54 over het gezin en over de buitensporig grote of bijzondere steun voor alle alternatieve vormen van partnerschap heeft goedgekeurd.
Wij, Europese Volkspartij, beschouwen het gezin als waarde op zich, als fundament en kern van de samenleving. Wij aanvaarden niet dat andere samenlevingsvormen bijzondere steun genieten en aldus boven het gezin, voor ons de kern van de samenleving, worden geplaatst.
Nu de meerderheid de paragrafen 53 en 54 heeft goedgekeurd, krijgen de alternatieve samenlevingsvormen bijzondere steun en worden ze daardoor boven het gezin geplaatst. Daarom kunnen wij het verslag niet goedkeuren.
Mijnheer de Voorzitter, in aanvulling op wat de heer Pirker heeft gezegd, wijs ik erop dat ik paragraaf 42 van het verslag van de heer Haarder heb goedgekeurd, hoewel in verband met het vrij verkeer van personen Oostenrijk daarin ten onrechte wordt vermeld.
Op basis van een besluit van de hoofdcommissie van het Oostenrijkse parlement heeft dat parlement eenparig ingestemd met het voorstel om, overeenkomstig paragraaf 2 van de wet van 3 april 1919, de instemming van de hoofdcommissie met het besluit van de bondsregering van 26 maart 1996 te bevestigen en de verklaringen van afstand van Felix Habsburg-Lothringen en Karl Ludwig Habsburg-Lothringen als voldoende te beschouwen, zodat niets meer de afgifte van paspoorten die ook in Oostenrijk geldig zijn, in de weg staat.
Ik kan dan ook zeggen dat zowel Felix Habsburg-Lothringen als Karl Ludwig Habsburg-Lothringen een geldig paspoort zonder enige beperking bezitten.
Zij hebben niet de door de Dienst Constitutionele zaken gevraagde verklaringen van afstand ondertekend omdat zij zich van het huis Habsburg distantiëren. In hun aanvraag voor een paspoort hebben zij ongeveer het volgende geschreven: 'om misverstanden te voorkomen dient in deze context te worden opgemerkt dat ik, indiener van de aanvraag, de republikeinse staatsvorm van Oostenrijk nooit heb betwist en ook nu niet betwist en dat ik ook nooit heb overwogen aanspraak op de macht te maken.'
De oproep aan Oostenrijk om iets aan het vrije verkeer te doen, mist dan ook elke grond.
De aanneming van het verslag-Haarder over de mensenrechten in de Europese Unie is een blunder, waarvan het Europees Parlement er al zóveel heeft begaan dat het een tweede natuur is geworden.
Het verslag eist onder andere gelijke rechten op alle vlakken tussen homoseksuele paren en traditionele gezinnen en een verlaging van de wettelijke leeftijd waarop homoseksuele relaties kunnen worden toegestaan.
Ik wil enkel in herinnering brengen dat volgens de Universele Verklaring van de rechten van de mens (artikel 16) "het gezin de natuurlijke en fundamentele groepseenheid van de maatschappij is en recht heeft op bescherming door de maatschappij en de staat".
In hetzelfde artikel wordt het gezin gedefinieerd als het huwelijk tussen man en vrouw.
In het Internationaal Verdrag inzake economische, sociale en culturele rechten vinden we dezelfde gedachte terug: in artikel 10 staat dat "de grootst mogelijke bescherming en bijstand dient te worden verleend aan het gezin, dat de natuurlijke en fundamentele kern van de maatschappij vormt".
Het traditionele gezin heeft recht op deze bescherming omdat het de samenleving een onschatbare dienst bewijst: de opvolging van generaties, de instandhouding van de maatschappij, de opvoeding van kinderen en het doorgeven van waarden.
Het is dan ook volkomen gerechtvaardigd dat het gezin speciale voordelen geniet die voor niemand anders gelden.
Door deze fundamentele wet te negeren laat het verslag-Haarder zien dat de Europese bestuursmechanismen, zowel op dit punt als op andere terreinen, niet alleen de staat uithollen, maar ook de samenleving zelf.
Wij steunen de algemene aanbevelingen die het verslag aan de lidstaten doet met het verzoek de internationale verdragen van de rechten van de mens na te leven.
Wij delen de bezorgdheid die in het verslag geuit wordt, over de gebrekkige naleving van de rechten van asielzoekers, minderheden, vrouwen, kinderen enzovoort in bepaalde lidstaten.
Wij vinden het echter geen goed idee dat het jaarverslag over de situatie op het gebied van de mensenrechten als reden wordt gebruikt om verdere integratie in de EU te bevorderen.
Wij kunnen de institutionele voorstellen van het verslag niet steunen, bijvoorbeeld het voorstel dat de EU een gemeenschappelijk juridisch kader moet scheppen voor een gemeenschappelijk vluchtelingen- en asielbeleid.
Wij zijn van mening dat de problemen op het gebied van de mensenrechten dienen te worden behandeld op lokaal niveau en in de bestaande internationale instellingen en fora voor de mensenrechten, die voor dit doel zijn opgericht, bijvoorbeeld de VN en de Raad van Europa.
Wij zijn er evenmin voorstander van dat de EU een nieuw juridisch bindend EU-Handvest voor de grondrechten van de EU opstelt, omdat een dergelijk handvest volgens ons conflicten zal scheppen met het Europees Verdrag van de rechten van de mens.
Een EU-Handvest voor de grondrechten zal op zich geen verbetering brengen in de situatie van de mensenrechten op Europees en op internationaal niveau.
Toch hebben wij voor het verslag gestemd, omdat wij het zeer belangrijk vinden dat de mensenrechten in Europa beter nageleefd worden.
Ik verwelkom het werk van de Commissie buitenlandse zaken, mensenrechten, gemeenschappelijke veiligheid en defensiebeleid rond het jaarverslag over de eerbiediging van de rechten van de mens in de Europese Unie.
Ik herinner eraan dat dit verslag de traditionele nota vervangt die jaarlijks door de Raad aan het Parlement werd voorgelegd om het te informeren over de wereldwijde mensenrechtenactiviteiten van de Unie tijdens het vorige jaar.
In het verslag worden de doelstellingen van de Unie beschreven, alsmede de institutionele structuren en instrumenten waarover zij beschikt om een actief mensenrechtenbeleid te voeren.
Het verslag behandelt met name de nieuwe bepalingen in het Verdrag van Amsterdam die gericht zijn op de versterking van de rechtsgrondslag voor mensenrechtenacties van de Unie, met name in het kader van het GBVB.
We moeten deze nieuwe mogelijkheden uitbuiten.
Het Verslag heeft de eerbiediging van de grondrechten, zoals die worden gewaarborgd door het Europees Verdrag tot bescherming van de rechten van de mens en de fundamentele vrijheden, verheven tot een fundamenteel principe.
De Unie "grondvest" aldus zijn acties op de beginselen van de democratie, de eerbiediging van de mensenrechten en de fundamentele vrijheden.
In het kader van de uitbreiding heeft de Europese Unie uitdrukkelijk verklaard dat ieder kandidaat-land, als basiscriterium voor toetreding, de democratie, de rechtsstaat, de mensenrechten en de rechten van minderheden moet eerbiedigen.
Het Europees Parlement is een essentiële partner bij de uitwerking en concretisering van het mensenrechtenbeleid van de Unie.
Onze bevoegdheden hebben zich langzaam maar zeker uitgebreid, zelfs in die mate dat het Parlement een discussieforum is geworden op het gebied van de mensenrechten - een forum dat algemeen erkend wordt, zoals het debat van vandaag laat zien!
Het verslag merkt echter ook op dat ofschoon de Europese Unie haar model wil uitvoeren naar derde landen, de situatie binnen haar eigen grenzen ook niet helemaal vlekkeloos is.
Zo worden elf van de vijftien lidstaten genoemd in het jaarboek 1999 van Amnesty International, voor ernstige en minder ernstige schendingen van de mensenrechten.
De rapporteur beperkt zich niet tot het uiten van kritiek, maar doet ook concrete voorstellen die ik ondersteun, bijvoorbeeld het voorstel om het stemrecht en recht op verkiesbaarheid bij de Europese en gemeenteraadsverkiezingen uit te breiden tot alle burgers van buiten de EU die sinds meer dan vijf jaar verblijven op het grondgebied van een van de lidstaten.
Daarnaast zijn er nog voorstellen inzake de verbetering van het asielrecht die mij heel interessant lijken en die spoedig moeten worden geconcretiseerd.
Wat de situatie in de kandidaat-landen betreft, moeten er nog heel wat vorderingen worden gemaakt, met name waar het gaat om de eerbiediging van de rechten van minderheden.
Het Europees Parlement moet dus waakzaam blijven.
In verband met de verklaring van de heer Rack, mevrouw Schleicher, mevrouw Cederschiöld en de heer Méndez de Vigo namens de Fractie van de Europese Volkspartij (Christendemocraten) en Europese democraten in amendement 32 op het verslag-Duff/Voggenhuber over het Handvest van de grondrechten van de Europese Unie, betwijfelt mijn fractie of het in de huidige omstandigheden nog wel noodzakelijk is dat de Unie zich aansluit bij het Europees Verdrag tot bescherming van de rechten van de mens en de fundamentele vrijheden.
In ieder geval moet hier verder over nagedacht worden om te voorkomen dat er bevoegdheidsconflicten ontstaan tussen het Hof van Justitie van de Europese Gemeenschap en het Europees hof voor de Rechten van de mens.
Dit is in mijn ogen een goed verslag dat onze steun verdient.
Niettemin zijn er detailproblemen met de paragrafen 52, 53, 54 en 56.
Ik heb voor deze punten gestemd omdat ik het eens ben met de doelstellingen van de rapporteur.
Toch wil ik niet dat mijn bedoelingen verkeerd begrepen worden.
Wat betreft paragraaf 52 sta ik achter het recht van eenieder om zijn eigen geweten te volgen.
Dit wil overigens allerminst zeggen dat ik abortus persoonlijk goedkeur.
Wat betreft de paragrafen 53, 54 en 56 ben ik tegen discriminatie op grond van seksuele voorkeur.
Niettemin wil ik hier enkele kanttekeningen bij plaatsen.
Ten eerste vind ik niet dat homoparen het recht op adoptie moeten krijgen, en ten tweede ben ik er tegen om seksuele meerderjarigheid onder de 18 jaar te laten ingaan.
Met deze kanttekeningen in het achterhoofd zal ik met genoegen voor het verslag van de heer Haarder stemmen.
Op de keper beschouwd is dit een uitstekend verslag, met uitzondering van punt 52 tot en met 56.
Dit gedeelte is slordig opgesteld en dubbelzinnig.
Het gaat over kwesties die volledig binnen de bevoegdheid van de lidstaten vallen, en dat moeten we zo houden.
Ik ben ingenomen met de kwaliteit van het verslag van onze collega Haarder over de naleving van de mensenrechten in de Europese Unie.
Ik kan de algemene gedachte van de tekst onderschrijven, namelijk dat het Europees beleid inzake de civiele, politieke, economische, sociale en culturele rechten van de inwoners van de Unie moet worden geconsolideerd.
Ik wil de aandacht van mijn collega's richten op twee verzoeken die in het verslag zijn opgenomen en die me problematisch lijken. In de paragrafen 19 en 20 van het verslag wordt gesproken over de bescherming van de nationale minderheden.
De rapporteur dringt er in deze paragrafen op aan het Europees Handvest voor de regionale en minderheidstalen te ratificeren. Ik heb hier grote twijfels over.
Wij begrijpen goed in welke context we de opmerking van de rapporteur over de bescherming van nationale minderheden moeten plaatsen. Hij wil een sterk signaal afgeven in de richting van sommige kandidaat-landen, met name de kandidaat-landen in Oost-Europa, waar de burgers niet over alle grondrechten beschikken.
In het verslag-Haarder wordt duidelijk in herinnering gebracht dat het Parlement iedere vorm van aantasting van de fundamentele vrijheden in Europa veroordeelt.
Wij betreuren het evenwel dat in het verslag gesproken wordt over "rechten van nationale minderheden" in plaats van over het veel ruimere en universele begrip "mensenrechten".
Bovendien geloven wij in een ondeelbare politieke gemeenschap, waarin de afkomst slechts een beperkte rol speelt.
In de republiek wordt geen onderscheid gemaakt tussen specifieke "minderheden" of "gemeenschappen". Uitgangpunt vormen de autonome, vrije burgers die allen over dezelfde rechten beschikken.
Verder hebben wij grote twijfels over paragraaf 20 van het verslag, waarin gesproken wordt over het Handvest voor de regionale en minderheidstalen.
Iedereen is vrij zich niet alleen in de taal van het land, maar ook in één of meer andere talen uit te drukken. Iedereen heeft het recht deze vreemde talen op school te leren.
Het moet echter wel om een vrije keuze gaan en niet om een verplichting.
Het Handvest is op dit punt te vaag en kan zo de opkomst van regionale gemeenschappen in de hand werken. Dit vormt niet alleen een bedreiging voor de nationale eenheid, maar op termijn ook voor de samenhang binnen de Unie.
Toch heb ik gestemd voor het kwalitatief goede verslag-Haarder, waarvan ik de algemene gedachte kan onderschrijven.
Het moge duidelijk zijn dat wij er geen enkel bezwaar tegen hebben dat er bij het Europees Parlement een verslag wordt ingediend over de mensenrechten. Het is wel zo dat alle lidstaten van de Europese Unie het Europees Verdrag tot bescherming van de rechten van de mens en de fundamentele vrijheden hebben ondertekend.
Hierdoor is elke burger in staat schendingen van de mensenrechten voor te leggen aan een rechtbank, zij het langs indirecte weg.
Wat ons zorgen baart, is dat dit verslag veel verder lijkt te gaan dan de belangrijke principes waarover de Verenigde Naties en het Europees hof voor de Rechten van de mens waken.
Dit Parlement heeft dringender taken dan de geldende wetgeving te voorzien van uitgebreide en controversiële toevoegingen of bijkomende mogelijkheden tot verhaal op basis van de veronderstelling dat die als vanzelfsprekend aanvaardbaar zullen zijn vanwege het simpele feit dat zij aan het Parlement zijn voorgelegd.
Wij willen allemaal dat de nationale en Europese wetgevende instanties de mensenrechten bovenaan hun prioriteitenlijst zetten.
In de meeste gevallen gebeurt dat ook.
Wij hoeven met dit verslag niet aan de mensenrechten herinnerd te worden, en het mag de discussie ook niet in een controversiële richting drijven, want daarmee sorteren we alleen maar een averechts effect waarmee we de naleving van mensenrechten die toch al vastliggen bepaald niet bevorderen.
Weer eens blijkt hoe schijnheilig de houding van de EU is wanneer het om de situatie en de eerbiediging van de rechten van de mens in eigen huis gaat, hoe schijnheilig ook haar internationaal mensenrechtenbeleid is.
Nu worden voorstellen gedaan om bij de uitoefening van het buitenlands beleid extra aandacht aan deze vraagstukken te schenken. Wij zijn daar uiterst bezorgd over, niet omdat wij het belang van deze vraagstukken of de noodzaak van bevordering en waarborging van de mensenrechten betwisten, maar veeleer omdat uit de ervaring is gebleken dat men hier heel selectief te werk gaat.
De EU sluit, wanneer haar eigen, boven alles verheven imperialistische belangen op het spel staan, de ogen voor flagrante schendingen van de mensenrechten.
Een tekenend voorbeeld hiervan is haar houding ten aanzien van het Turks regime.
De EU hanteert dit zeer gevoelige thema van de mensenrechten elders als een voorwendsel om allerlei interventies, en zelfs militaire interventies, te rechtvaardigen en haar politieke keuzes en beleidsdoelstellingen op te leggen.
De recente, en in feite nog steeds voortdurende aanval op Kosovo - die zogenaamd noodzakelijk was omdat de minderheidsrechten daar werden geschonden - en de aan de legale Joegoslavische regering opgelegde eisen zijn een sprekend voorbeeld van de wijze waarop militair optreden wordt verheven tot een algemeen beginsel van het volkerenrecht en het nationale soevereiniteits- en onafhankelijkheidsbeginsel aan de laars wordt gelapt.
Het interne beleid van de EU en haar lidstaten doet afbreuk aan een aantal mensenrechten en reduceert deze tot een dode letter.
De resultaten van dat beleid weerspiegelen zich - niet alleen in Oostenrijk - in de versterking van extreem rechtse, fascistische krachten en racistische ideeën.
Uit het verslag over de bestrijding van racisme blijkt geenszins dat men daar ook de noodzakelijke conclusies uit trekt.
De EU gebruikt de mensenrechten als een voorwendsel om haar volksvijandige en antidemocratisch karakter te versterken en nieuwe interventies te bekokstoven tegen de volkeren. Wij veroordelen deze pogingen ten zeerste.
Wij roepen de volkeren op waakzaam te zijn en de ongevraagde redders niet toe te staan hun rechten te schenden.
Zij moeten oplossingen afdwingen die hun rechten waarborgen en tot ontwikkeling brengen.
Daarom zullen de drie afgevaardigden van de Communistische Partij van Griekenland zich van stemming onthouden.
Ik wil een parallel trekken tussen enerzijds de verslagen van mevrouw Ludford en de heer Haarder en anderzijds het verslag van de heren Duff en Voggenhuber.
Het Europees Parlement wil meewerken aan het opstellen van een Europees Handvest van de grondrechten.
Waarom niet?
Ik vraag me echter af welke bijdrage deze extra tekst kan leveren aan de strijd voor de mensenrechten. Dit verslag zorgt immers alleen maar voor nog meer juridische onduidelijkheid.
Hoe denkt ons Parlement overigens over deze mensenrechten?
De verslagen van mevrouw Ludford en de heer Haarder geven een eerste impressie van het standpunt van het Europees Parlement. Dit Parlement wil immers een extreem liberale maatschappij waarin alleen rechten bestaan en sprake is van vrijheid zonder verantwoordelijkheden.
Vrijheid kan niet bij decreet worden afgedwongen. Bij de Europese eenwording schijnt men deze realiteit uit het oog te hebben verloren.
Men wil dat de volkeren ex nihilo in vrede samenleven, waarbij voor het gemak geen rekening wordt gehouden met de verschillen die tussen deze volkeren bestaan en met de aspiraties die ze koesteren. Bovendien bouwt men aan een maatschappij zonder oriëntatiepunten.
Er wordt geen onderscheid gemaakt tussen wat wel en wat niet mag.
In deze maatschappij zegeviert het hedonisme ofwel de doodscultuur.
Het menselijk wezen kan zich niet onafhankelijk zien van de mensen om hem heen en houdt zich niet alleen met zijn directe welzijn bezig. Zeker, de burger beschikt over rechten, met name het recht op leven.
Vreemd genoeg wordt hem dit belangrijkste recht in veel gevallen ontzegd, terwijl het juist verdedigd en gestimuleerd moet worden. U bent kennelijk vergeten dat het menselijk wezen behoefte heeft aan objectieve grenzen die in iedere maatschappij aanwezig moeten zijn.
De mens heeft niet alleen behoefte aan middelen om in zijn levensonderhoud te voorzien, maar vooral ook aan redenen om te leven.
Er is geen sprake van dat een extra Europees handvest in deze behoefte zou kunnen voorzien.
Wij hebben het verslag-Haarder goedgekeurd maar wensen de volgende opmerkingen te maken over de paragrafen 19 en 20 van het ontwerpverslag.
Paragraaf 19 betreft de vraag aan België het Handvest voor nationale minderheden te ondertekenen.
Het is niet zo dat Vlaanderen weigert dat België dit Handvest voor nationale minderheden ratificeert, maar dat moet dan wel geconditioneerd worden door te stellen dat het niet toepasselijk is op de Belgische constitutionele context.
In de Belgische federatie zijn de deelstaten ingevolge de grendels in de grondwet gelijk.
Geen enkele vormt er een eigenlijke minderheid.
Omdat het Handvest geen duidelijke definitie van nationale minderheid geeft, acht Vlaanderen het ook niet van toepassing op de rand: voor Vlaanderen kan de term "nationale minderheid" in een dergelijke context slechts slaan op een sinds eeuwen op een bepaald grondgebied gevestigde minderheid, terwijl de Franstaligen in de rand daar slechts sinds een drietal decennia naartoe verhuisd zijn en geweigerd hebben zich te integreren zoals dat normaal verwacht mag worden (cf. de Vlaamse migratie naar Wallonië en hun daar perfect geïntegreerde nageslacht).
Bovendien beschikken de Franstaligen in de rand met de taalfaciliteiten over een bescherming waar werkelijke minderheden vaak naar kunnen fluiten.
Wie dus via dit charter probeert te tornen aan de situatie in de Rand rond Brussel, zet impliciet de Belgische grondwettelijke evenwichten op de helling en illustreert nogmaals dat een Europees gebrek aan kennis van zaken over ons federaal bestel tot de eindconclusie moet leiden dat je beter af bent als afzonderlijke lidstaat Vlaanderen en Wallonië dan als federale lidstaat België.
Franstalige Belgische EP-leden zullen deze stemming wellicht weer voor intern Belgisch politieke spelletjes misbruiken.
Daar wensen wij niet aan mee te doen en we distantiëren er ons duidelijk van.
We betreuren overigens dat in paragraaf 5 van het verslag-Ludford over racisme en xenofobie eenzelfde tekst werd opgenomen.
In dezelfde optiek stelt Vlaanderen dat het Handvest voor minderheidstalen, zoals vermeld in paragraaf 20 van het verslag-Haarder, niet slaat op de situatie van het Frans in de rand, maar b.v. op het Limburgs (in Nederland erkend in toepassing van dit Handvest) of het Areler Duits in de provincie Luxemburg.
Wij lezen tot onze grote verontwaardiging - ongeacht de al dan niet aangenomen amendementen, ongeacht de al dan niet geschrapte paragrafen - in een jaarlijks verslag van het Europees Parlement over een dermate delicaat en urgent vraagstuk als de bescherming van de mensenrechten, zinnen als "dringt erop aan dat zij enkel in allerlaatste instantie hun toevlucht nemen tot opsluiting van degenen die misbruik maken van kinderen" en zinnen waarin men de lidstaten vraagt "de leeftijd te verlagen waarop minderjarigen instemming kunnen verlenen met homoseksuele relaties".
Wij zouden veeleer de strijd moeten aanbinden tegen pornografie en de zich als een olievlek uitbreidende pedofilie, tegen illegale handel in jongens en meisjes en tegen het sekstoerisme waarbij altijd minderjarigen zijn betrokken.
Wij zouden veeleer de strijd moeten aanbinden tegen discriminatie en geweld, ook psychisch geweld, op het werk, in de opleiding, de politiek en het gezin. Het gezin wordt trouwens weer een actueel onderwerp daar kinderen worden gebruikt als een instrument om aan de egoïstische behoeften te voldoen van degenen die geen waarden meer kennen en hun toevlucht nemen tot het "technologisch" moederschap of vaderschap om hun ego te strelen en hun bezitsdrang te bevredigen.
Wij zijn verontwaardigd over de resolutie waarin al het goede teniet worden gedaan door de zojuist aan de kaak gestelde ontsporingen.
Wij zijn uiterst bezorgd en moeten de alarmbel luiden: "U bent een weg ingeslagen die de Europese Unie zal vernietigen en haar zal onttrekken aan de gevoelens en opvattingen van de overgrote meerderheid van de Europese burgers".
Ik wil u laten weten om welke redenen ik het jaarverslag over de eerbiediging van de rechten van de mens in de Europese Unie heb verworpen.
In twee bepalingen van dit verslag wordt een aantal landen, waaronder Frankrijk, opgeroepen op korte termijn de kaderovereenkomst tot bescherming van de nationale minderheden en het Europese Handvest voor de regionale en minderheidstalen te ratificeren.
Allereerst wil ik het misverstand uit de weg ruimen dat op ieder debat over regionale talen een smet werpt. Ik wil niemand verbieden een regionale of minderheidstaal te spreken, te onderwijzen of te bevorderen.
Iedereen mag zelf weten welke taal hij leert of gebruikt. Ik ben dan ook voorstander van iedere maatregel waarmee het behoud en het overbrengen van deze talen, die deel uitmaken van ons cultureel erfgoed, kan worden bevorderd.
Ik heb me tegen het verslag-Haarder uitgesproken omdat het gebaseerd is op een communautaire opvatting van de Europese eenwording die niet de mijne is. Deze opvatting komt naar voren in de oproep de kaderovereenkomst tot bescherming van de nationale minderheden en het Europese Handvest voor de regionale en minderheidstalen te ratificeren.
Volgens deze opvatting beschikt het individu over bijzondere rechten op grond van zijn etnische, religieuze of regionale afkomst. De gemeenschap zou moeten garanderen dat de rechten waarover de burgers beschikken worden nageleefd.
Op het eerste gezicht lijkt het alsof de minderheden dankzij de erkenning van de gemeenschap beter kunnen worden beschermd en geïntegreerd. In de praktijk blijkt echter dat de minderheden door deze erkenning steeds verder geïsoleerd raken en er op sociaal gebied op achteruit gaan.
Denk bijvoorbeeld aan de situatie waarin jonge Turkse en Noord-Afrikaanse meisjes verkeren.
Zij kunnen niet profiteren van de emanciperende werking van de gemengde scholen en worden steeds meer teruggeworpen op de traditionele rol van de vrouw.
Verder krijgt men de indruk dat met de erkenning van de bijzondere status van de gemeenschappen de allerzwaksten en minstbedeelden beschermd worden. In de praktijk worden deze groeperingen sociaal echter geïsoleerd.
Het triomferende liberalisme kan bij deze situatie alleen maar garen spinnen.
Zeker, bij de uitbreiding van de Europese Unie moet rekening worden gehouden met de specifieke situatie waarin sommige nationale minderheden zich bevinden. Toch biedt de communautaire oplossing geen toekomstperspectief voor de bedreigde en onderdrukte bevolkingsgroepen.
Uit de recente gebeurtenissen is gebleken dat met de intensivering van de communautaire gedachte de zeer oude etnische conflicten zijn opgelaaid, hetgeen kan leiden tot botsingen waarbij doden kunnen vallen.
Daarom geef ik de voorkeur aan de universalistische opvatting van een republikeins Europa waarin ieder individu volop van zijn rechten en vrijheden gebruik kan maken.
Ik geef de voorkeur aan een Europa waarin iedereen die de Europese waarden onderschrijft kan worden opgenomen, of men nu een godsdienst uitoefent of niet, de taal van zijn voorouders spreekt of in een geheel ander waardenstelsel is opgegroeid.
Aan dit Europa ligt een principe ten grondslag dat niet in het verslag van de heer Haarder genoemd wordt, namelijk het principe van het openbare karakter, waarin alle vrijheden en rechten zijn opgenomen: recht op eerbiediging van het privé-leven, vrijheid van geweten en van godsdienstbeoefening en vrijheid van meningsuiting en van vereniging.
De Europese republiek moet nog gebouwd worden. Laten we hopen dat het Handvest van de grondrechten, waaraan momenteel gewerkt wordt, de eerste uiting en de hoeksteen van dit Europa wordt.
Om deze redenen heb ik mij van stemming over het verslag over de strijd tegen het racisme en de xenofobie in de Europese Unie onthouden.
Het is in strijd met het subsidiariteitbeginsel dat de 626 leden van het Europees Parlement zich moeten uitspreken over de wijze waarop de 15 lidstaten en de twaalf kandidaat-landen hun visie op het gezin en het familierecht vorm moeten geven.
In plechtige toespraken, zoals deze week van de premier van het voorzittende land Portugal, wordt de rijkdom van de verschillende Europese culturen, tradities, talen en nationale identiteiten voortdurend benadrukt.
Dat wij ons ook moeten uitspreken over gelijktrekking in heel Europa van de rechtspositie van het gezin, en daarmee indirect die van kinderen - zoals staat in de paragrafen 53 en 54 van de resolutie -, is een fundamentele schending van het nationaal recht en het subsidiariteitsbeginsel van de EU, zoals dat in de verdragen van Maastricht en Amsterdam is neergelegd.
Als Zweedse christen-democraten zullen wij ons vanzelfsprekend in het Zweedse parlement blijven bezighouden met werkzaamheden ten gunste van een grondrechtelijke positie voor het gezin en het huwelijk tussen man en vrouw.
Op die manier willen we de wetgeving in ons land meer gezins- en kindvriendelijk maken en zullen we vanuit een sterke overtuiging stabiele en langdurige ouderrelaties aanmoedigen, ten gunste van de behoefte van kinderen aan veiligheid, verzorging en normen en waarden.
Helaas wordt het jaarverslag over de eerbiediging van de rechten van de mens in de Europese Unie vaak aangegrepen om te laten zien hoe politiek correct men is.
De aanhangers van de extreem liberale ideologie grijpen ieder jaarverslag aan om onder het mom van goede bedoelingen een pakket zeer absurde eisen op tafel te leggen.
Misschien is deze situatie niet te voorkomen.
Ook in het jaar 2000 ontkomen we helaas niet aan deze vreemde traditie.
Niets wordt over het hoofd gezien: stemrecht voor burgers van buiten de Unie tijdens de Europese en gemeenteraadsverkiezingen, standaardisering van de asielrechtprocedure en "gelijke rechten voor homoseksuele paren en traditionele gezinnen". Het toppunt is toch wel dat men de bevoegdheden van Brussel telkens weer wil vergroten.
Als lid van de Commissie rechten van de vrouw en gelijke kansen wil ik benadrukken dat man en vrouw gelijke rechten behoren te hebben. Verder wil ik de rol van het gezin onderstrepen.
Het is ontoelaatbaar dat vrouwen op het punt van salaris nog altijd worden gediscrimineerd. Toch denk ik dat het nutteloos is om man en vrouw tegenover elkaar te plaatsen, zoals door sommige feministische organisaties wordt gedaan.
Bovendien is dit gevaarlijk voor de sociale samenhang. Daarom verwerpen wij categorisch ieder beleid dat gebaseerd is op quota en positieve discriminatie; elementen die vaak worden aangegrepen in het politiek correcte debat.
We hebben op 1 maart in Brussel laten weten dat een beleid dat op dergelijke elementen is gebaseerd van een diepe minachting jegens vrouwen getuigt. Een vrouw moet niet op grond van quota toegang krijgen tot politieke of bestuurlijke functies, maar op grond van haar verdiensten en capaciteiten.
De vrouw speelt een bijzondere rol in de maatschappij.
Binnen het gezin zorgt ze ervoor dat een nieuwe generatie wordt grootgebracht. Dit is van buitengewoon groot belang voor het voortbestaan van de maatschappij.
Verder voedt ze nieuwe generaties op. Als moeder van het gezin en binnen familiebedrijven (bedrijven en handelsondernemingen binnen het MKB) vervult ze verder een bijzonder belangrijke economische rol, die desondanks hardnekkig wordt ondergewaardeerd.
Vrouwen van onafhankelijke ondernemers die een bijdrage leveren aan het familiebedrijf moeten daarom een vaste status krijgen. Verder moet de economische en sociale rol die de vrouw speelt als moeder in het gezin erkend worden.
Dit impliceert dat vrouwen de kans moeten krijgen gezinsleven en werk te combineren en dat ze in staat moeten worden gesteld een echte keuze te maken. Veel vrouwen hebben vanwege economische omstandigheden slechts twee kinderen, terwijl ze er liever drie hadden gehad.
Veel vrouwen zijn verder gedwongen meer tijd aan hun werk te besteden dan ze eigenlijk zouden willen.
Een beleid waarin met deze aspecten rekening wordt gehouden veronderstelt dat het gezin de hoeksteen van de samenleving is.
In dit verslag wordt de positie van het gezin op gevaarlijke wijze aangetast.
Er wordt immers gepleit voor "gelijke rechten voor homoseksuele paren en traditionele gezinnen". Men vergeet hierbij kennelijk dat het gezin van essentieel belang is voor de sociale samenhang.
Ik wil niet verkeerd overkomen: iedereen is vrij zijn privé-leven in te richten zoals hij zelf wil. Ik pleit niet voor een soort slaapkamerpolitie.
Homoseksuele paren hebben echter op zich geen enkel nut voor de maatschappij. Ze zijn samen niet vruchtbaar en kunnen hooguit een onvruchtbare samenleving voortbrengen.
De maatschappij moet deze paren dan ook geen rechten bieden, maar ze negeren.
Het gezin vormt daarentegen de basisgemeenschap van de maatschappij en biedt deze maatschappij stabiliteit. Het gezin vormt de meest stabiele factor voor de vernieuwing en opvoeding van nieuwe generaties en dus voor het voortbestaan van de mensheid.
Sommigen willen onder druk van bepaalde groeperingen homoseksuele paren het recht bieden kinderen te adopteren. Stelt u zich eens voor hoe een kind zich psychologisch zal ontwikkelen als het door twee vaders zonder moeder, of door twee moeders zonder vader wordt opgevoed.
Een kind heeft voor zijn ontwikkeling een vader en een moeder nodig.
Het heeft de stabiliteit van een gezin nodig.
Wij zijn verplicht tegenover de cultuur van de dood de cultuur van het leven te plaatsen.
Wij vinden dat ieder mens recht heeft op een waardig bestaan, zonder discriminatie, van de bevruchting tot de natuurlijke dood.
Daarom moeten we breken met de materialistische en individualistische menselijke visie. Ieder mens heeft iets heiligs, dat de basis van diens waardigheid vormt.
Alleen zo kunnen we doelmatig en stelselmatig het klonen van mensen en de discriminatie op basis van het genetisch erfgoed een halt toeroepen. Zij die lijden aan trisomie gaan al te lang onder deze vorm van discriminatie gebukt, welke zogenaamd goede bedoelingen hier ook aan ten grondslag mogen liggen.
Alleen op deze wijze kunnen we de hypocrisie een halt toeroepen. Wij keuvelen hier immers over de mensenrechten, maar houden de ogen gesloten voor dit economische systeem dat in naam van de vrijhandel de uitbuiting van kinderen in veel landen van de derde wereld stimuleert.
Wij moeten het minderhedenbeleid een halt toeroepen.
Dit beleid is voortgekomen uit onze neiging tot individualisme, die een bedreiging vormt voor de sociale rust.
Verder is dit beleid ontsproten uit de ideologie der minderheden als nieuwe uiting van de klassenstrijd.
Men vergeet hierbij echter wel dat het gezin de basis vormt voor eenheid. Men wil een oppervlakkige verdeling aanbrengen op basis van ras, seksuele gewoonten, leeftijd of etnische afkomst, en ieder van deze groeperingen voorzien van specifieke rechten.
De mens is geen SOFI-nummer of een pion op het sociaal en economisch schaakbord, die desgewenst gemanipuleerd kan worden of na gebruik kan worden weggegooid.
De mens is veel meer dan dat: ieder mens draagt een heilige geschiedenis met zich mee.
De SP Europarlementsleden Anne Van Lancker en Kathleen Van Brempt hebben zich onthouden bij de stemming over de paragrafen 19 en 20 van de resolutie over de eerbiediging van de mensenrechten in de Europese Unie, waarin er bij België op wordt aangedrongen de Europese Kaderovereenkomst tot bescherming van nationale minderheden van 1995 en het Europese Handvest voor regionale en minderheidstalen van 1998 te ondertekenen.
"Wij onderschrijven ten volle de internationale overeenkomsten ter bescherming van minderheden en minderheidstalen.
Wij kunnen echter niet dulden dat zulke internationale overeenkomsten in België door bepaalde groepen misbruikt worden om de taalwetgeving, die het verdraagzaam samenleven van de drie taalgemeenschappen waarborgt, op de helling te zetten."
Hiermee zijn we aan het einde van de stemverklaringen gekomen.
(De vergadering wordt om 14.11 uur onderbroken en om 15.00 uur hervat)
Actualiteitendebat
Aan de orde is het debat over actuele, dringende en bijzonder belangrijke kwesties.
Westelijke Sahara
Aan de orde is het debat over de volgende ontwerpresoluties:
B5-0246/2000 van mevrouw González Álvarez e.a., namens de GUE/NGL-Fractie;
B5-0253/2000 van de heer Sánchez García e.a., nmens de ELDR-Fractie;
B5-0262/2000 van de heer Carnero González e.a., namens de PSE-Fractie;
B5-0272/2000 van mevrouw Schröder e.a., namens de Verts/ALE-Fractie;
B5-0278/2000 van de heer Salafranca Sánchez Neyra e.a., namens de PPE-DE-Fractie,
over de Westelijke Sahara.
Mijnheer de Voorzitter, vanuit dit Parlement verzoeken wij al jarenlang om, ten eerste tenuitvoerlegging van de resoluties van de Verenigde Naties, en ten tweede een sterkere bemoeienis van de Europese Unie, dat wil zeggen de Commissie en de Raad, met de oplossing van het conflict in de Westelijke Sahara.
Wij zullen voor deze resolutie stemmen - het is een goed document -, ook al zou ik een aantal dingen misschien anders hebben geformuleerd. De resolutie vervalt namelijk in herhaling.
Ik doel op de bewering dat beide partijen, Marokko en de Sahara, al het mogelijke moeten doen om het conflict op te lossen.
Wij vinden dat er met meer nadruk aan Marokko moet worden gevraagd om op politiek vlak al het mogelijke te doen om het conflict op te lossen. De bewoners van de Sahara hebben ontelbare keren laten blijken dat zij het conflict voor eens en voor altijd willen oplossen.
Zij hebben gevangenen in vrijheid gesteld en aanvaard wat de Verenigde Naties over de mogelijke kiezers hebben gezegd; dat wil zeggen dat het de Marokkaanse regering is geweest die obstakels heeft opgeworpen voor de oplossing van het conflict.
Het referendum is onlangs weer uitgesteld, tot wanneer is niet bekend, maar in ieder geval kwam dit doordat bij de Verenigde Naties 76.000 bezwaarschriften zijn ingediend door mogelijke stemmers in het referendum over de Sahara.
Als aan deze obstakels geen eind komt, zijn wij misschien verantwoordelijk voor het ontstaan van een nog ernstiger conflict.
Sommige mensen zijn geschokt doordat de Sahara-bevolking opnieuw heeft gezegd dat zij de wapens zal gaan opnemen als haar geen ander alternatief wordt geboden.
Ik ben niet geschokt.
Ik heb er begrip voor; niemand wil deze oplossing weliswaar, maar wij dwingen hen daar gewoonweg toe.
Mijnheer de Voorzitter, de Europese Unie - en het Parlement is daarin duidelijk - dient zich in te spannen om een nieuw conflict in dit toch al onrustige gebied te voorkomen.
Wij willen toch niet dat de Sahara een tweede Oost-Timor wordt, mijnheer de Voorzitter.
Mijnheer de Voorzitter, collega's, door bepaalde omstandigheden is de Sahara een zeer actuele kwestie geworden die vanmiddag ter sprake komt.
Ten eerste vanwege de dringende resolutie van de Veiligheidsraad van de Verenigde Naties van 29 februari jongstleden, waarin werd afgesproken het MINURSO-mandaat te verlengen tot eind mei aanstaande.
Ten tweede vanwege de kritieke voedselsituatie van de Sahara-vluchtelingen in de tentenkampen in de woestijn.
Onlangs hebben zich in de bezette gebieden van de Sahara ernstige incidenten voorgedaan, toen de pro-referendum manifestaties door de Marokkaanse autoriteiten werden neergeslagen.
Ook moeten we hier het bezoek van de delegatie van de Maghreb aan Marokko van komende week vermelden, en de bereidheid van de koning van Marokko om dit Europees Parlement voor het eerst toe te laten voor een bezoek aan het grondgebied van de Sahara.
De instabiliteit in dit deel van het Afrikaans continent kan van invloed zijn op een aantal ultraperifere gebieden van de Gemeenschap, zoals mijn gebied, de Canarische Eilanden.
Velen van ons willen een vreedzame oplossing voor het conflict in de Sahara en wensen dat de Sahara-bevolking het referendum in vrijheid, openheid en gelijkheid kan houden.
Een van de doelstellingen van het gemeenschappelijk buitenlands en veiligheidsbeleid van de Europese Unie is het handhaven van de vrede en het versterken van de internationale veiligheid.
Vanuit die optiek zou het wenselijk zijn dat de Hoge Vertegenwoordiger voor het GBVB, de heer Solana, een actievere rol speelt bij het verkrijgen van voldoende garanties voor de Sahara-bevolking door zelf aanwezig te zijn bij en rechtstreeks deel te nemen aan de diverse stadia van het vredesproces en het referendum.
Vandaar onze steun aan de ontwerpresolutie.
Mijnheer de Voorzitter, ten eerste willen wij hier onze bezorgdheid over de Sahara-bevolking uiten. Deze bevolking leeft al vele jaren onder omstandigheden die in veel gevallen worden gekenmerkt door ballingschap en lijden.
Om het probleem van deze bevolking op te lossen moeten de reeds vastgelegde termijnen voor het houden van het al zo dikwijls uitgestelde referendum worden nagekomen.
Indien het wederom zou worden uitgesteld, dan zou dit een serieuze verergering van het probleem betekenen.
De stabiliteit, de veiligheid en de vrede in het gebied van de Maghreb zijn afhankelijk van dit referendum.
Om deze doelstellingen te kunnen verwezenlijken, moeten de voorbereidende werkzaamheden voor het referendum goed verlopen, en moet vooral het totale aantal kiezers worden vastgesteld, hetgeen nog niet is gebeurd. De criteria voor die vaststelling moeten tot in detail worden opgevolgd.
De Europese Unie dient in dit proces - dat niet alleen van belang is voor die regio, maar ook voor heel Europa, en in het bijzonder voor bepaalde landen - haar rol van bemiddelaar volledig op zich te nemen.
Zij moet daarbij onder andere steun verlenen aan de besluiten van de Verenigde Naties en erop toezien dat dit proces op transparante wijze en met de grootst mogelijke garanties verloopt, volgens een absoluut eerlijke en democratische procedure.
Mijnheer de Voorzitter, na Oost-Timor is het proces voor zelfbeschikking van de Westelijke Sahara het laatste in de wereld dat nog moet worden afgerond.
In dit zelfbeschikkingproces wordt de situatie met de dag gecompliceerder, zoals de afgelopen week is gebleken uit de berichten over de onderdrukking in de bezette gebieden van de Westelijke Sahara.
Van een goede afloop van dat proces voor zelfbeschikking zijn de stabiliteit, de vrede en ook de economische integratie en de ontwikkeling in de gehele Maghreb afhankelijk.
Ik zou zelfs zeggen dat daarvan tevens de overgang naar een volledige democratie afhankelijk is, waarmee naar het schijnt een begin wordt gemaakt in het Koninkrijk Marokko.
Vanuit ons gezichtspunt loopt het proces voor zelfbeschikking van de Westelijke Sahara via de tenuitvoerlegging van het vredesplan van de Verenigde Naties en ook van de Organisatie voor Afrikaanse Eenheid.
Dat vredesplan draait precies om het houden van een rechtvaardig en vrij referendum voor zelfbeschikking, waarin de kiezers hun mening zonder enige vorm van pressie kunnen weergeven.
Ondanks de inspanningen van de Verenigde Naties, ondanks de MINURSO, ondanks de vooruitgang die is geboekt bij het opstellen van het kiezersregister, wordt het referendum bijna voor onbepaalde tijd uitgesteld.
Het staat vast dat de verantwoordelijkheid voor het uitstel van de raadpleging eigenlijk ligt bij een van de partijen, die de voorwaarden waaronder die raadpleging dient plaats te vinden, maar niet kan aanvaarden.
Om deze raadpleging ten uitvoer te brengen en de zelfbeschikking van de Westelijke Sahara zeer spoedig tot realiteit te maken, dient gebruik te worden gemaakt van de instrumenten die wij tot onze beschikking hebben: in de eerste plaats de Akkoorden van Houston en ten tweede de bemiddeling door de heer James Baker.
Een rechtstreekse dialoog tussen partijen is absoluut noodzakelijk.
Het Koninkrijk Marokko en het Polisario-Front moeten de rechtstreekse dialoog die aan het eind van de jaren '80 plaats vond, hervatten. Deze dialoog werd vertaald in de Akkoorden van Houston.
De Europese Unie moet prioriteit geven aan de voortgang van dit proces, aan een goede afloop van dit proces.
Helaas is de Unie tot op heden niet op de meest adequate manier opgetreden.
Er zijn veel verklaringen afgelegd, maar er is weinig in de praktijk gebracht.
Het belangrijkste punt van de resolutie waaraan wij vandaag onze goedkeuring gaan hechten, is de oproep van het Europees Parlement aan de Raad om te besluiten tot een in het Verdrag van de Europese Unie neergelegd gemeenschappelijk optreden ten aanzien van de Westelijke Sahara.
Dat betekent verklaringen opstellen en alle ons ter beschikking staande instrumenten inzetten om dit proces voor zelfbeschikking tot een goed einde te brengen. Steun verlenen aan de heer Baker en aan de Verenigde Naties, en partijen verzoeken de voorwaarden van de internationale resoluties te eerbiedigen en ook de noodzakelijke humanitaire samenwerking op gang brengen.
Zo zullen wij bijdragen aan de belangrijkste doelstelling: vrede in de Maghreb.
Zelfbeschikking in de Westelijke Sahara is daarvoor absoluut noodzakelijk.
Mijnheer de Voorzitter, namens mijn fractie wil ik tegenover het Europees Parlement, maar vooral de Commissie en de Raad uiting geven aan onze grote bezorgdheid over de situatie in de Westelijke Sahara.
Dat het referendum over de toekomst van de Westelijke Sahara telkens opnieuw wordt uitgesteld, is onaanvaardbaar.
In de bezette gebieden is de uitzonderingstoestand uitgeroepen.
Tenminste 56 mensen, onder wie 27 vrouwen, werden gearresteerd omdat zij voor hun recht op zelfbeschikking opkwamen.
Wij verzoeken de Marokkaanse regering een einde te maken aan de repressie, de uitzonderingstoestand op te heffen en vrije meningsuiting toe te laten.
Wij verzoeken de Raad van de Europese Unie maatregelen te nemen om de uitvoering van het vredesplan onverwijld en op ordentelijke wijze mogelijk te maken.
Voortbouwend op wat de heer James Baker, persoonlijk gezant van de VN-secretaris-generaal, heeft gedaan, moet verder worden bemiddeld met het oog op de uitvoering van resolutie nr. 1292/2000 van de VN-Veiligheidsraad.
Wij verzoeken de Commissie van de Europese Unie onverwijld voor een gegarandeerde voedselvoorziening voor de mensen in de vluchtelingenkampen te zorgen.
De voedselsituatie is daar dramatisch verslechterd.
Alle basisvoedselreserves zijn uitgeput.
Volgens verschillende NGO's zijn levensmiddelen sedert december gerantsoeneerd. Verschillenden landen hebben hun bilaterale hulp gestaakt.
Het Wereldvoedselprogramma vertrouwt op de Europese Unie, zodat ECHO, waarvan de hulp oorspronkelijk als aanvulling werd beschouwd, nu 80% van alle voedselhulp moet leveren.
De Raad en de Commissie moeten op de VN daarom druk uitoefenen om de voedselsituatie te verbeteren.
De Commissie moet voor de volgende drie maanden een financieel veiligheidsfonds opzetten.
Is het juist dat de voedselhulp op dit ogenblik onderbroken is omdat er bij ECHO personeelsproblemen zijn en er nog geen nieuw algemeen plan is?
Wat nu wordt goedgekeurd wordt ten vroegste in augustus van dit jaar uitgevoerd. Als die mensen zolang moeten wachten, komen ze om van de honger.
Een jaar geleden heerste in Oost-Timor een soortgelijke dramatische situatie.
Er werd een referendum gehouden.
Daarna werd de uitzonderingstoestand uitgeroepen.
Pas toen kwam de internationale hulp op gang. Van conflictpreventie was geen sprake.
Daarom verzoeken wij de Commissie en de Raad iets te ondernemen voor het te laat is.
Mijnheer de Voorzitter, om te beginnen wil ik me aansluiten bij het meeste dat hier naar voren is gebracht, vooral door mijn collega González Álvarez.
Ik wil tevens van de mogelijkheid gebruik maken om een beroep te doen op de Raad.
Naar ik heb begrepen is Portugal niet voornemens tijdens zijn voorzitterschap veel initiatieven in dit vraagstuk te nemen.
Ik doe dan ook een beroep op Frankrijk om dit tijdens zijn aankomende voorzitterschap wel te doen. En vooral roep ik mijn vaderland Zweden op om - als er vóór die tijd niets is ondernomen - tijdens zijn voorzitterschap maatregelen te nemen, om na al die jaren in dit conflict tot een vreedzame oplossing te komen.
Ik ben ook zeer verheugd dat commissaris Nielson hier vandaag aanwezig is.
Ik hoop dat we op relatief korte termijn bijeen kunnen komen om datgene te bespreken wat hier onlangs in het Europees Parlement door de Duitse hulporganisaties naar voren is gebracht, namelijk dat de vluchtelingen in de kampen de hongerdood nabij zijn en dat de kindersterfte en de perinatale sterfgevallen de laatste maanden schrikbarend zijn toegenomen.
ECHO heeft de enorme verantwoordelijkheid op zich genomen om de vluchtelingen voortdurende verzorging te bieden, en wanneer deze organisatie gaat wankelen, staan de vrijwilligersorganisaties daaromheen machteloos.
Zij hebben de hulpverlening gestaakt, en het ontbreekt aan een goed functionerende coördinatie.
Ik verzoek commissaris Nielson daarom voortvarend te reageren.
Ook verzoek ik de voorzitter en de leden van de Begrotingscommissie dit vraagstuk zo spoedig mogelijk in behandeling te nemen.
Ik kan mij niets ergers voorstellen dan 25 jaar in de buitenlucht omringd door duinen te leven, jaar in jaar uit door een referendum misleid te worden en vervolgens om te komen van de honger.
Mijnheer de Voorzitter, het vraagstuk van de Westelijke Sahara dateert helaas niet van gisteren.
Dit is een van de weinige overblijfselen uit de koloniale tijd waaraan zelfs in dit jaar 2000 nog geen einde is gekomen.
Marokko weigert de resoluties van de Verenigde Naties te respecteren en een referendum te organiseren, een referendum dat reeds jaren geleden had moeten zijn gehouden.
In andere landen, zoals Oost-Timor en Letland, heeft wel een referendum plaatsgevonden. Daar eiste men het zelfbeschikkingsrecht op voor de bevolking.
Het Europees Parlement heeft altijd gepleit niet zozeer voor onafhankelijkheid van de bewoners van de Westelijke Sahara, als wel voor hun recht op vrije meningsuiting.
Onder allerlei voorwendselen is daar tot nu toe niets van terechtgekomen.
De bewoners van de Westelijke Sahara leven onder uiterst precaire omstandigheden. Hun fysiek overleven staat zelfs op het spel.
Desalniettemin koestert men de betrekkingen met Marokko en sluit men allerlei handelsovereenkomsten, van visserij tot zuidvruchten. Men kijkt absoluut niet naar de schending van de mensenrechten en het zelfbeschikkingsrecht van de volkeren.
Daarom wil ik dat alles in het werk wordt gesteld om het volk van de Westelijke Sahara in staat te stellen zijn zelfbeschikkingrecht uit te oefenen. Men zal daarvoor misschien de betrekkingen met Marokko op een lager pitje moeten zetten of in ieder geval moeten veranderen.
Marokko heeft al te veel geld uitgegeven om dit principe te bestrijden.
Mijnheer de Voorzitter, het vredesproces in de Westelijke Sahara, dat door de secretaris-generaal van de Verenigde Naties is geïnitieerd en geleid, was op de goede weg.
De identificatie van de stemgerechtigden verliep goed dankzij het efficiënt optreden van de VN-missie MINURSO.
Maar de Marokkaanse regering heeft alle juridische instrumenten aangegrepen om het referendum over zelfbeschikking uit te stellen.
Bovendien heeft ze de afgelopen weken krachtige repressiemaatregelen tegen de Sahrawi getroffen, die zich uitten in arrestaties, verdwijningen en een daadwerkelijke staat van beleg in de bezette gebieden.
In haar ontwerpresolutie bevestigt mijn fractie nogmaals dat de Sahrawi recht hebben op zelfbeschikking. Ze verzoekt Marokko dan ook alle repressiemaatregelen in te trekken en de Akkoorden van Houston, die door de Marokkaanse regering zijn onderschreven, volledig toe te passen.
De Verenigde Naties moeten alles in het werk stellen om ervoor te zorgen dat het referendum voor het einde van 2000 kan plaatsvinden.
Ik roep de Raad en de regeringen van de lidstaten op, en met name Frankrijk en Spanje, zich niet langer welwillend jegens de Marokkaanse autoriteiten op te stellen en zich actiever in te zetten voor de verwezenlijking van het gehele vredesplan, met inbegrip van het referendum. Dit referendum is immers de beste democratische manier om een vreedzame en duurzame oplossing voor het conflict in de Westelijke Sahara te bewerkstelligen.
De Commissie houdt nauwlettend in het oog hoe het plan van de Veiligheidsraad van de Verenigde Naties voor de beëindiging van het conflict rond de Westelijke Sahara ten uitvoer wordt gebracht.
Net als de lidstaten van de Europese Unie staat zij volledig achter de inspanningen van de secretaris-generaal van de Verenigde Naties en zijn persoonlijke gezant, de heer James Baker, om tot een rechtvaardige, billijke en definitieve oplossing te komen voor de Westelijke Sahara.
De Commissie is zich ervan bewust dat de inrichting van het referendum momenteel vertraging oploopt doordat er problemen zijn met de definitieve kiezerslijsten, en zij hoopt dat het bezoek van de heer Baker aan de regio tot de gewenste doorbraak zal leiden.
Wat betreft humanitaire steun heeft de Commissie via niet-gouvernementele organisaties tussen 1993 en 1999 meer dan 61 miljoen euro ter beschikking gesteld om vluchtelingen uit de Westelijke Sahara in de regio Tindouf van voedsel en van medische en sanitaire hulp te voorzien, en hoewel de omstandigheden voor het bieden van humanitaire hulp momenteel erg ongunstig zijn, zullen wij ons hier niet door laten tegenhouden.
Mijnheer Nielson, ik dank u.
Het debat is gesloten.
De stemming vindt om 17.30 plaats.
Mozambique
Aan de orde is het gecombineerd debat over de volgende ontwerpresoluties:
B5-0244/2000 van de heer Miranda e.a., namens de GUE/NGL-Fractie;
B5-0251/2000 van de leden Queiró en Ribeiro i Castro, namens de UEN-Fractie;
B5-0254/2000 van de heer Van den Bos, namens de ELDR-Fractie;
B5-0263/2000 van mevrouw Carrilho e.a., namens de PSE-Fractie;
B5-0276/2000 van de heer Rod e.a., namens de Verts/ALE-Fractie;
B5-0279/2000 van mevrouw Maij-Weggen e.a., namens de PPE-DE-Fractie,
over de overstromingen in Mozambique.
Mijnheer de Voorzitter, iedereen is op de hoogte van de dramatische toestand in Mozambique.
We moeten dan ook zo snel mogelijk hulp sturen waarmee de regering in staat wordt gesteld tegemoet te komen aan de meest urgente behoeften van de bevolking.
Dan kan zij in de enorme gebieden die totaal zijn verwoest een begin maken met het herstel. Het is dus van het allerhoogste belang dat de Commissie en de lidstaten besluitvaardig optreden bij het opzetten van hulpacties, waaronder inbegrepen financiële hulp, materialen en apparatuur, en technische bijstand.
Bovendien moet geholpen worden bij het verwijderen van landmijnen in die delen van het land waar mijnen nog steeds een probleem vormen. Tenslotte moet er geholpen worden bij het organiseren van een internationale conferentie teneinde zoveel mogelijk noodhulp te mobiliseren en de nodige economische middelen te verkrijgen waarmee de Mozambikaanse economie, die het door de overstromingen zo hard te verduren heeft gekregen, weer op gang kan worden geholpen.
Zo is het ook van fundamenteel belang dat alle landen de schulden van Mozambique in hun geheel kwijtschelden, om op die manier het herstel te vergemakkelijken. Wij vragen daarom iedereen - en dus ook dit Parlement - om zich in te spannen en actief solidair met Mozambique te zijn.
Er moet een delegatie van afgevaardigden worden gestuurd. Die delegatie moet dan met het oog op het herstel van het land de omvang van de schade vaststellen.
Mijnheer de Voorzitter, beste collega's, de verschrikkelijke beelden die ons uit Mozambique hebben bereikt staan op ons netvlies en in ons geheugen gegrift. Er was hier sprake van een zeer ongewone opeenvolging van extreme omstandigheden.
We dienen echter ook even stil te staan bij de traagheid waarmee er op een ramp van deze omvang is gereageerd.
We beschouwen de resolutie waarover vandaag gestemd zal worden als een voortzetting van het spoeddebat dat direct na de gebeurtenissen in een minizitting van het Parlement in Brussel heeft plaatsgevonden.
En we spreken onze steun uit met betrekking tot alle punten waarnaar hier verwezen wordt: de mobilisatie van reddingsmiddelen moet worden voortgezet, er moet hulp verschaft worden aan de ontheemde bevolking, er moet een inventaris worden opgemaakt van de gevolgen van de ramp, er moet een gezamenlijke inspanning worden gedaan om de verwachte problemen op het gebied van gezondheid het hoofd te bieden, de landbouw moet weer op gang geholpen worden en er moet een begin gemaakt worden met de wederopbouw van het land.
Maar we hoeven niet alleen de verantwoordelijkheid voor de trage reactie op ons te nemen.
We dienen ons af te vragen wat andere landen in andere continenten hebben ondernomen. Wat hebben India en Pakistan gedaan?
Dat zijn toch landen die over middelen beschikken en die veel landgenoten in Mozambique hebben wonen. En wat hebben de Afrikaanse landen in de regio gedaan?
Angola beschikt over een groot leger dat hulp had kunnen bieden.
Hetzelfde geldt voor buurland Zimbabwe. En voor Nigeria, een land dat over een operationele luchtmacht beschikt.
Die vragen moeten gesteld worden, gelet op het feit dat binnenkort de volgende top tussen de Europese Unie en Afrika zal plaatsvinden. Op die wijze kunnen wij beter communiceren over solidariteit.
De eerlijkheid gebiedt mij op te merken dat wij wel iets voelen voor kwijtschelding van schulden, maar we voelen toch meer affiniteit met de tekst van de gezamenlijke resolutie.
Ik beken dat ik als christen-democraat gevoelig ben voor de oproep die de katholieke kerk in dit jubeljaar heeft gedaan om in algemene termen iets concreets te ondernemen met betrekking tot de buitenlandse schuld van de derde wereld. In het geval van Afrika moeten we echter verschillende situaties onderscheiden.
Er zijn gevallen waarin de door de leiders vergaarde rijkdom meer dan volstaat om de buitenlandse schuld terug te betalen.
We hebben hier dus te maken met situaties die afzonderlijk gewogen moeten worden. We weten overigens dat dit voor Mozambique niet geldt, gezien de algemene armoede van het land.
Al met al geloven we dat de resolutie zoals die in de ontwerpresolutie is verwoord, correct is.
Ik kan hier reeds aangeven dat wij het eens zijn met het optreden van de Portugese regering. Die heeft namelijk onmiddellijk de helft van de schuld van Mozambique aan Portugal kwijtgescholden.
Voorzitter, de media hebben een verkeerd beeld gegeven van de ramp in Mozambique.
Terwijl de wereld keek naar wanhopige mensen op daken en in bomen bleek de hulpverlening al op gang te zijn gekomen, buiten beeld.
De indringende beelden hebben in elk geval een sterk mobiliserend effect op de publieke opinie en verschaffen een sterk draagvlak voor de hulpverlening.
Maar de keerzijde is dat rampen die het nieuws niet halen in feite ook niet bestaan.
Daarom is het essentieel dat de internationale hulpverlening zich niet laat leiden door de media, maar uitsluitend door de behoefte van de mensen in nood.
Volgens de betrokken organisaties is de hulp ondanks alles toch nog redelijk snel op gang gekomen.
Dat mag waar zijn, maar dat geldt niet voor de primaire reddingsoperaties.
Daar was de Commissie niet verantwoordelijk voor, maar de regeringen.
Vliegtuigen, helikopters, voedsel en medicijnen moeten op afroep beschikbaar zijn en wel onmiddellijk.
Ik bedoel ook letterlijk onmiddellijk.
De wachttijd mag alleen bepaald worden door de afstand en niet door de bureaucratie.
Daartoe is een nog veel betere samenwerking tussen de hulporganisaties en de krijgsmachten noodzakelijk.
Het is goed dat commissaris Nielson zelf spoedig is afgereisd naar Mozambique.
Wat waren zijn ervaringen en wat vindt hij van de kritiek op de regering?
En wat vindt hij van de kritiek op de coördinatie?
Het bedrag van 25 miljoen aan hulpgelden volstaat nu, maar zal later nog verhoogd moeten worden.
Voor Mozambique is nu een zeer moeilijke fase aangebroken.
Het uitbreken van ziektes moet worden voorkomen, de zwervende mijnen moeten worden opgeruimd en de herhuisvesting moet van start gaan.
Voor veel Mozambikanen begint de ellende eigenlijk pas nu, nu de media zijn verdwenen.
Wij, Parlement, Raad en Commissie moeten daarom zelf de slachtoffers heel goed in beeld blijven houden.
Mijnheer de Voorzitter, we weten allen maar al te goed dat de rampzalige gevolgen die de overstromingen in Mozambique teweeg hebben gebracht minder ernstig zouden zijn geweest als de ontwikkelde landen, inzonderheid die van de Europese Unie - die immers een bijzondere verantwoordelijkheid heeft jegens deze voormalige Portugese kolonie -, onmiddellijk gereageerd hadden en de nodige middelen beschikbaar hadden gesteld om de bevolking te hulp te schieten.
En dan met name helikopters. Zeven dagen lang zijn er maar zeven helikopters gebruikt om de bevolking hulp te bieden - terwijl de regeringen niets van zich lieten horen en de gehele wereld een triest en somber gezicht zette.
De Europese Unie mag zich nooit meer schuldig maken aan dit soort gedrag.
Zij moet nu, om de gevolgen van haar laksheid zoveel mogelijk ongedaan te maken, alle mogelijke steun aan Mozambique geven - om ziekten te bestrijden, de bevolking te voeden en het land weer op te bouwen. Daarbij moet zij, indien dat nodig mocht blijken te zijn, de anti-Europese beperkingen en restricties zoals die in de zelfzuchtige begrotingsovereenkomsten van Agenda 2000 zijn vastgelegd, naast zich neerleggen.
Bovendien moeten de lidstaten ieder voor zich de schuld die Mozambique aan hen heeft kwijtschelden.
Voorzitter, de recente overstromingen in Mozambique, gevolgd door de hurricane, hebben een enorme ramp veroorzaakt in een land dat net bezig was om te herstellen van de politieke gewelddadigheden in het verleden.
Het gaat dan ook nog eens om een van de armste landen ter wereld.
Het is jammer dat de hulp vrij laat op gang kwam, althans dat dat beeld naar buiten is gebracht.
Die beelden van mensen op daken en mensen in bomen die de hele wereld zijn overgegaan hebben natuurlijk vragen doen stellen aan de internationale gemeenschap en aan de NGO's over de snelheid van acties die nodig zijn als de ergste nood gelenigd moet worden.
Overigens heeft de wereld ook kunnen zien hoe Zuid-Afrikaanse helikopters wel heel snel ter plaatse waren en enkele duizenden mensen hebben kunnen redden en daarvoor past best hulde.
Intussen hebben we van commissaris Nielson gehoord dat er veel meer is gedaan dan bekend is geworden.
We hebben waardering voor het feit dat hij persoonlijk naar Mozambique is gereisd om zich van de situatie op de hoogte te stellen en om te kijken wat de EU kan doen om te helpen.
Ik denk dat het programma dat nu is opgesteld samen met de Mozambikaanse regering een goed programma is.
Ook omdat het gefaseerd wordt uitgevoerd: eerst de noodhulp, dan behuizing en infrastructuur en vervolgens structurele hulp om de getroffen gebieden er weer bovenop te helpen.
Ook de middelen die zijn vrijgemaakt zijn omvangrijk.
Ik heb begrepen dat de internationale gemeenschap intussen honderd miljoen op tafel heeft gelegd en dat de EU daar bovenproportioneel aan meedoet.
Bovendien heb ik vanmorgen gehoord dat de schulden intussen wel degelijk zijn opgeschort maar dat men nog wil zien hoe men daar verder mee wil gaan.
Het zou natuurlijk goed zijn als die schulden echt werden opgeschort, dan kan de Mozambikaanse regering het geld daarvoor gebruiken.
Voorzitter, er blijft wel een ongemakkelijk gevoel, namelijk dat de beelden die naar buiten zijn gebracht kennelijk anders zijn dan de werkelijkheid.
De heer Van den Bos heeft daar ook op gewezen.
Dat betekent dat de Europese Commissie toch eens moet nadenken of er in het verlengde van de internationale interventiemacht die de heer Solana bezig is op te richten niet ook een soort Europese interventiemacht voor humanitaire hulpverlening kan komen die snel werkt en die ook de media snel kan informeren over het werk dat wordt gedaan.
De beelden waren slecht, de ramp is heel verdrietig, maar de Europese Unie heeft niet, zoals gesuggereerd is, met de handen in de zakken staan toekijken; er is wel degelijk wat gebeurd.
Dat mag hier dus ook best worden gezegd.
Mijnheer de Voorzitter, zelden heeft het Europees Parlement aandacht hoeven te schenken aan zulk een dramatische natuurramp als deze. Alleen daarom al verdient deze ramp al onze aandacht.
Het gaat hier niet alleen om de omvang van de ramp - die is ons allen nu bekend -, het gaat hier niet alleen om het aantal doden, de geïsoleerde bevolkingscentra, de kinderen die niets te eten hebben, de verwoesting van huis en have of zelfs maar het feit dat de hulpverlening zo traag op gang is gekomen - iets waar velen vandaag op gewezen hebben.
Nee, hier speelt ook de ironische omstandigheid dat een volk dat het gezond verstand en het vermogen heeft weten op te brengen om na de onafhankelijkheidsstrijd en de burgeroorlog voor vrede en democratie te kiezen, nu, terwijl het nog maar net begonnen is zich te ontwikkelen en eigen structuren op te bouwen, door een natuurramp van deze omvang wordt getroffen. Nu moet het in veel gebieden weer helemaal van voren af aan beginnen.
Het opvoeren van de humanitaire hulp, het kwijtschelden van de schuld van één der armste volkeren op aarde, en het organiseren van een internationale conferentie zoals voorgesteld in de resolutie, die, naar ik vurig hoop, goedgekeurd zal worden - dat is wel het minste dat we kunnen doen om tegemoet te komen aan al diegenen die niet opgeven in hun pogingen om Afrika op weg te helpen naar vrede, democratie en ontwikkeling.
Zoals u weet, heb ik Mozambique op 2 en 3 maart bezocht, samen met de Portugese staatssecretaris voor Buitenlandse Zaken en Internationale Samenwerking Amado.
We hebben enkele overstroomde gebieden bezocht, waaronder de nederzetting Chaquelan, waar op dat moment al meer dan 28.000 mensen hulp ontvingen. Zodoende hebben wij persoonlijk kunnen zien wat deze ramp heeft aangericht en welke onmiddellijke effecten onze hulp heeft gehad.
Van meet af aan heeft de Commissie de gevolgen van de crisis in Mozambique breed aangepakt.
We hebben onze aandacht op de volgende punten gericht: onmiddellijke noodhulp, onderdak voor de getroffenen, herstel van de schade, macro-economische stabiliteit en ontwikkeling op de lange termijn.
Voor de fase van de zoek- en reddingsoperaties beschikt de Commissie helaas niet over de geëigende instrumenten, in tegenstelling tot de lidstaten, die wel over de vereiste logistieke capaciteit beschikken.
Voor de fase van de noodhulp en het bieden van onderdak heeft de Commissie voor Mozambique twee beslissingen van het Bureau voor humanitaire hulp van de Europese Gemeenschap (ECHO) goedgekeurd voor een totaal van 2,7 miljoen euro, en er is een derde beslissing in voorbereiding voor een bedrag van 5,5 miljoen euro.
Deze bedragen zijn bestemd voor voedselhulp, drinkwater, sanitaire voorzieningen, essentiële hulpartikelen, kleinschalige herstelwerkzaamheden aan de infrastructuur van de gezondheidszorg en voorbereidingen voor de bestrijding van cholera-epidemieën.
Voorts is er 1,4 miljoen euro vrijgemaakt uit de begroting voor voedselveiligheid voor besteding ter plaatse door de delegatie van de Europese Commissie en de regering van Mozambique.
De Commissie is van plan de levering van zaaigoed en werktuigen aan de boerenbevolking te financieren om herbeplanting op gang te brengen zodra het water wijkt.
Naast het optreden in Botswana is de Commissie momenteel een studie aan het uitvoeren naar de behoefte aan humanitaire steun in Zimbabwe, Zambia en Madagaskar.
Dan is er de herstelfase. Tijdens mijn bezoek heb ik een eerste bijkomend bedrag van 21 miljoen euro in het vooruitzicht gesteld, te financieren uit de begroting voor ontwikkelingssamenwerking, waarvan 5 tot 10 miljoen uit de post cofinanciering van niet-gouvernementele organisaties en de rest uit een herverdeling van eerder toegekende kredieten voor het Europees Ontwikkelingsfonds (EOF).
De Commissie hecht groot belang aan een versterking van de coördinatie met de regering binnen het gemeenschappelijk kader voor de algehele wederopbouw.
Wekelijks komt er in Maputo een kerngroep van donoren met de regering bijeen op ministerieel niveau.
Het voorzitterschap van de Europese Unie en de delegatie van de Europese Commissie maken daar deel van uit.
De Commissie is voornemens haar bijdrage te leveren aan de voorbereiding van een internationale donorconferentie, die waarschijnlijk tegen eind april bijeen zal worden geroepen.
De Commissie zal haar steun voor het herstel van de infrastructuur verlenen in nauwe samenspraak met de lidstaten van de Europese Unie en andere donoren.
Wat betreft de macro-economische stabiliteit en de ontwikkeling op de lange termijn, is de Commissie momenteel met de regering van Mozambique en de Wereldbank voorstellen aan het bestuderen voor de handhaving van de macro-economische stabiliteit.
Er is sprake van bijkomende middelen tot 15 miljoen euro.
Om de snelle groei die Mozambique de laatste jaren te zien heeft gegeven te handhaven, zal het niveau van de ontwikkelingssamenwerking van voor de ramp worden gehandhaafd en verhoogd.
Dit betekent dat er dit jaar naar schatting 150 miljoen euro beschikbaar zal worden gesteld, vergeleken met 100 miljoen vorig jaar.
Binnen het kader van de Gemeenschap zullen wij de schuldenlast van de ACS-landen met 1 miljard euro verlichten.
Mozambique is een van de gevallen die daar met terugwerkende kracht van zullen kunnen profiteren, en het land komt ook in aanmerking voor een vermindering van de schuldenlast onder het uitgebreide HIPC-initiatief van dit jaar (highly indebted poor countries - arme landen met een zware schuldenlast).
Dan kom ik nu bij de coördinatie van de reddings- en hulpoperaties met andere donoren en hulporganisaties. Hiervoor vormt de Mozambikaanse regering samen met het Bureau voor de coördinatie van humanitaire hulp van de Verenigde Naties (OCHA) het voornaamste platform.
Aan dit beheer door de plaatselijke autoriteiten mag niet getornd worden door externe donoren, althans niet zolang het redelijk goed verloopt, en de VN-instanties in Maputo melden ons dat dit het geval is.
Bij deze vreselijke ramp zijn een aantal beperkingen naar voren gekomen.
De omvang en het plotse karakter van de overstroming in Mozambique heeft ertoe geleid dat de Commissie, de lidstaten en andere donoren zich zijn gaan afvragen of de hulp niet nog sneller had kunnen worden geboden, zoals ook in dit debat is opgemerkt.
Ik ben momenteel aan het uitzoeken hoe we deze beperkingen in onze humanitaire hulpverlening uit de weg kunnen ruimen, zodat de Gemeenschap in de toekomst nog sneller en efficiënter kan reageren.
Niettemin mogen we niet uit het oog verliezen dat deze ramp ons in vele opzichten heeft overrompeld, en dat het bovendien erg moeilijk was voor de lidstaten om uiterst gevoelige en ingewikkelde apparatuur als helikopters in zeer korte tijd ter plaatse te krijgen.
Zoiets is niet eenvoudig.
Tot slot wil ik graag de cijfers van de internationale hulp vermelden.
Er is voor de bestrijding van deze ramp in totaal ongeveer 109 miljoen euro op tafel gelegd, waarvan meer dan 91 miljoen afkomstig is van de Commissie en de lidstaten van de Europese Unie.
Zoals in dit debat al is opgemerkt, blijkt uit de respons van Europa hoezeer wij, relatief gezien, begaan zijn met wat er is gebeurd.
In financieel opzicht hebben wij een behoorlijke inspanning geleverd.
Daarmee is de kous natuurlijk niet af, en we zullen blijven zoeken naar manieren om beter en sneller in actie te komen.
Mijnheer Nielson, ik dank u.
Wij hopen allemaal dat onze hulp de grootste nood van de mensen ginds lenigt.
Het debat is gesloten.
De stemming vindt om 17.30 uur plaats.
Mensenrechten
Mijnheer de Voorzitter,de schending van de mensenrechten in Peru is de zoveelste in een lange reeks van landen in Latijns Amerika, en de Verenigde Staten zijn medeplichtig aan deze schending.
De komende presidentsverkiezingen bieden geen enkele garantie op democratie en daarom zou de Europese Unie een dergelijke garantie voor het Peruviaanse volk en voor de democratische partijen van dat land moeten opeisen.
Met het oog op hetgeen in dit land, evenals in Colombia, Mexico, Ecuador, etc., gebeurt, lijkt het wenselijk dat de Europese Unie voor Latijns Amerika een permanent waarnemingscentrum voor de mensenrechten opricht.
Niet alleen moet de euro concurreren met de dollar, maar ook onze ethische en politieke principes op het gebied van de mensenrechten moeten als vervanging dienen van de door de Verenigde Staten in de regio gevoerde aloude politiek van achtertuin en schietgat.
Mijnheer de Voorzitter, Peru is een land waar nogal veel onrust is geweest en waar de militairen regelmatig hebben ingegrepen in het leven van de burgers.
Na een herstel van de democratie heeft de democratisch gekozen president van Peru, de heer Fujimori, als gevolg van - dat is zeker - het terroristische optreden van een organisatie die bekend staat onder de naam Lichtend Pad, een zogenaamde staatsgreep op zichzelf gepleegd. Deze bestond uit het ontbinden van het parlement en het voorbereiden van een grondwet op maat van de president zelf.
Het Europees Parlement heeft destijds dit soort handelingen door president Fujimori reeds veroordeeld.
President Fujimori heeft onmiskenbaar een bepaalde rust in Peru gebracht.
Maar hij gaat nog steeds op een autoritaire manier te werk.
Volgens mij is president Fujimori voor velen niets anders dan de burgerlijke vertegenwoordiging van de op indirecte wijze uitgevoerde militaire macht.
Vaststaat dat er verkiezingen in Peru zullen blijven plaatsvinden, dat er politieke partijen zijn, dat er media zijn en dat er bepaalde garanties zijn.
Maar die garanties zijn niet volledig.
Een bewijs daarvoor is dat drie rechters van het Constitutionele Hof uit hun ambt zijn gezet, omdat zij zich verzetten tegen zijn herverkiezing.
De garanties zijn dus niet volledig.
Er bestaat geen onafhankelijkheid van de rechterlijke macht of van de constitutionele macht.
Ten tweede heeft Peru zich onlangs onttrokken aan de verplichte jurisdictie van het Inter-Amerikaanse Hof voor de rechten van de mens. Ik vind dat een zeer slecht teken voor een land.
Ik vind dat wij de regering van Peru zouden moeten vragen op dit besluit terug te komen.
En ten derde vinden er op dit moment nog militaire acties plaats in het binnenland van Peru, waardoor de democratie in veel gevallen in gevaar wordt gebracht.
Niet vergeten moet worden dat Peru als lid van het Andespact aan de Europese Unie verbonden is via een democratische clausule. De Europese Unie en met name de communautaire instellingen hebben een zekere verantwoordelijkheid om op grond van die clausule te vragen dat het verkiezingsproces in Peru zoveel mogelijk in overeenstemming met de essentiële democratische spelregels verloopt.
Mijnheer de Voorzitter, als lid van De Groenen/Vrije Europese Alliantie en ook als europarlementariër uit Baskenland, waarvandaan vele mensen zijn geëmigreerd naar Latijns Amerika, wil ik mijn solidariteit uitspreken met allen die strijden voor de naleving van de rechten van de mens. Niet alleen in Peru, maar in de hele wereld.
Ik wil de situatie in Peru aan de kaak stellen. Deze situatie is, zoals hier is gezegd, te danken aan de zelfgenoegzaamheid en medeplichtigheid van niet alleen de Verenigde Staten, maar ook van vele andere landen, met inbegrip van Europese landen, en aan de in de internationale politiek heersende hypocrisie.
Het is algemeen bekend - denk maar aan het rapport van de Carterstichting - dat het wel nodig is de media zo spoedig mogelijk toegang te verschaffen, een einde te maken aan de partijdigheid van die media, aan het bestoken van kandidaten en lokale waarnemers bij de verkiezingen. Ook is het nodig alert te zijn op het oneigenlijk gebruik van overheidsgelden als verkiezingsvoordeel, de transparantie van de verkiezingsadministratie te verhogen, de toegang tot de verkiezingen van alle partijen te verzekeren en de rechten van de onafhankelijke waarnemers bij de verkiezingen te garanderen.
In die zin lijkt het mij absoluut gewenst om, zoals hier reeds is gezegd, voor Latijns Amerika een permanent waarnemingscentrum voor de mensenrechten in te richten.
Mevrouw de Voorzitter, om de Tsjetsjeense burgers, vluchtelingen en krijgsgevangenen te beschermen moeten wij alles doen om een einde te maken aan de oorlog in Tsjetsjenië.
Dat is ook de hoofdopdracht van de delegatie van het Parlement die in de komende weken naar het crisisgebied reist.
Alleen een politieke oplossing van alle met het conflict samenhangende problemen en de wederopbouw van de regio kunnen verandering brengen in de vreselijke situatie van de mensen in de verwoeste steden en dorpen en in de vluchtelingen- en krijgsgevangenenkampen.
Wij mogen de Russen echter ook niet eenzijdig veroordelen en de schuld geven.
Zoals onder meer uit het verslag van de delegatie van de Raad van Europa blijkt, hebben alle oorlogvoerende partijen mensenrechten geschonden en oorlogsmisdaden begaan.
Die moeten worden onderzocht en de schuldigen moeten ter verantwoording worden geroepen.
Wij moeten de bevoegde Russische instanties dat echter zelf laten doen.
Mijnheer de Voorzitter, gisteren hebben wij het welkome bezoek ontvangen van een delegatie van de parlementaire assemblee van het Gemenebest van Onafhankelijke Staten.
Deze gebeurtenis bood ons een unieke gelegenheid om de oorlog die Rusland in Tsjetsjenië voert rechtstreeks te bespreken met andere parlementsleden.
Onze bezoekers vroegen ons te begrijpen dat Rusland - in hun woorden - optrad tegen terrorisme en geen echte oorlog voerde. Volgens onze bezoekers werd de strijd tegen het terrorisme verhevigd door wapenleveranties van buitenaf en opleidingskampen die in stand werden gehouden door roofzuchtige landen die Rusland zijn macht niet gunnen.
Wij hebben onze repliek gegeven.
Rusland is lid van de Raad van Europa, en zelfs als het zijn burgers moet beschermen tegen aanvallen van buitenaf, is het gebonden aan zijn internationale verplichtingen.
Ik heb daaraan toegevoegd dat het vanuit het oogpunt van een gezamenlijke terrorismebestrijding bijzonder welkom zou zijn als Rusland de wapenleveranties vanuit Rusland zou tegenhouden.
Niettemin zijn er twee kanten aan deze politieke geschiedenis van oorlog en ellende, en ik geloof dat wij ons meer moeten inspannen om de oorzaken van het conflict tussen Rusland en Tsjetsjenië te doorgronden, zodat we een menselijk bloedbad de volgende keer beter kunnen helpen tegenhouden.
Ik stel voor momenteel geen economische sancties tegen Rusland te overwegen.
Nu de oorlog bijna ten einde is, hebben wij de plicht de slachtoffers te bezoeken en steun te verlenen bij de wederopbouw.
Mijnheer de Voorzitter, ik ben het beslist niet met de heer Markov eens.
Het is niet waar dat men alleen Rusland de schuld geeft door te zeggen, zoals Lord Judd in het verslag van de waarnemingsmissie van de Raad van Europa heeft gedaan, dat Rusland volkenmoord heeft gepleegd op de Tsjetsjenen.
Natuurlijk is in dit conflict aan beide zijden sprake geweest van excessen, maar het oordeel van Lord Judd is tamelijk ondubbelzinnig: volkenmoord.
Daarom is het natuurlijk niet voldoende dat wij Rusland verzoeken de excessen en de oorlogsmisdaden te onderzoeken.
Het is erg ongebruikelijk om de moordenaar te vragen zijn eigen daden te onderzoeken, daar hebben we in dit geval internationale organen voor nodig.
Het internationale Straftribunaal moet er nu eindelijk eens komen, en wij moeten de verantwoordelijken ook voor het gerecht brengen.
Daar moeten we natuurlijk ook de Russische autoriteiten toe aansporen, maar wij moeten ons daar meer dan voorheen zelf mee bemoeien. Het gaat hier nu eenmaal niet om een eenvoudige binnenlandse aangelegenheid van een staat, maar om bijzonder grove mensenrechtenschendingen in een gebied dat onder de mensenrechtenconventie van de Raad van Europa valt, een gebied waar de normen en waarden van de OVSE van toepassing zijn.
We vergeten telkens weer dat de Tsjetsjeense regering onder toezicht van de OVSE is gekozen en dat wij het voor deze legitieme Tsjetsjeense regering moeten opnemen. Momenteel is die regering echter geeneens te vinden omdat de regeringvertegenwoordigers ergens in de bergen zitten en moeten vechten voor hun leven.
Ik wil daarom waarschuwen tegen een zogenaamd evenwichtig oordeel.
Natuurlijk moeten uitwassen aan beide kanten worden veroordeeld, maar tegelijkertijd mogen de plegers van volkenmoord niet met hun slachtoffers worden verward. Dat betekent heel duidelijk dat wij moeten zorgen dat er niet alleen humanitaire hulp wordt verleend - want dat moet gebeuren, en het is de hoogste tijd dat de EU daar eindelijk eens wat aan doet - maar dat er ook een politieke oplossing voor het conflict wordt gevonden.
Een politieke oplossing van het conflict kan niet met de wapens van het Russische leger worden afgedwongen, omdat de oorlog dan steeds weer in een nieuwe gedaante zal opduiken, als guerrillaoorlog of als terrorisme of iets dergelijks. Het wordt dan een ondergrondse oorlog.
Wij moeten er dus voor zorgen dat er met de gekozen vertegenwoordigers van het Tsjetsjeense volk over een oplossing wordt onderhandeld.
Nu hier vandaag over het zelfbeschikkingsrecht van de Westelijke Sahara wordt gesproken, wil ik zeggen dat ook het Tsjetsjeense volk recht heeft op een eigen leven. Wij moeten dat recht op leven van het Tsjetsjeense volk garanderen, of de Tsjetsjenen nu bij Rusland blijven horen of hun eigen weg inslaan.
Zo ver is het nu nog niet, maar we hebben vanmorgen vroeg van een deskundige gehoord hoezeer de Russische samenleving momenteel aan het radicaliseren is.
Wij hebben ons sterk gemaakt voor de vrijlating van de Russische journalist Babitsky.
Hij had hier vandaag in het Europees Parlement moeten zijn om een ooggetuigenverslag uit te brengen over de toestand in Tsjetsjenië. De heer Babitsky mocht Rusland echter niet verlaten.
Hij mocht niet naar Straatsburg komen omdat de Russische autoriteiten bang zijn voor de vrije en open meningsuiting van een onafhankelijke journalist die beide kanten kritisch bekijkt, die hier de waarheid naar buiten wilde brengen en de aandacht wilde vestigen op de moord op het Tsjetsjeense volk.
Dat is schandalig, dat kunnen we niet pikken.
Met persvrijheid in Rusland is ook het Russische volk gediend!
Mijnheer de Voorzitter, het lijkt erop dat de oorlog die men begonnen is ter bestrijding van terrorisme slechts uitmondt in nieuw terrorisme.
Het ziet ernaar uit dat dit een blijvend verschijnsel in het gebied wordt.
Wij hebben de afgelopen maanden de acties van Rusland in vijf verschillende resoluties veroordeeld.
Hier en daar was sprake van eenzijdigheid die de doeltreffendheid ervan niet ten goede kwam.
Bijvoorbeeld de ideeën om het TACIS-programma te gebruiken als sanctie leiden er alleen maar toe dat de gewone mensen lijden, ze zullen het beleid van de Russische regering niet veranderen.
Dat de oorlog en in ieder geval het terrorisme zich uitbreidt, is een grote dreiging voor ons allen.
Daarom is er een vredesconferentie voor de Kaukasus nodig, omdat de problemen niet binnen de grenzen van Tsjetsjenië blijven.
Ten tweede is de situatie van de mensenrechten onaanvaardbaar en daarom is er opheldering nodig over de mensenrechtenschendingen door alle partijen.
Bovendien moet een snelle en ongehinderde toegang van hulporganisaties tot het gebied absoluut gegarandeerd worden.
Ten derde moet de oorlog worden beëindigd en moeten de onderhandelingen geopend worden.
Ten vierde is de actieve deelname van Rusland aan de bestrijding van het internationale terrorisme en de illegale wapenhandel noodzakelijk.
Wat de vluchtelingen betreft is tot slot de algemene regel dat zij dichtbij hun woonplaatsen worden geholpen en dat zij geholpen worden naar hun huizen terug te keren.
Om niet al te schijnheilig te doen mogen wij echter ook niet vergeten dat toen er van de kant van de Tsjetsjenen een beroep op ons werd gedaan om vluchtelingen op te nemen, wij uit dit gebied geen vluchtelingen hebben opgenomen, terwijl wij wel veel vluchtelingen uit Kosovo opnamen.
Hier zien wij de kortzichtigheid van ons eigen beleid.
Mijnheer de Voorzitter, waarde collega's, zoals bekend is het internationale aanzien van Rusland door de oorlog in Tsjetsjenië ernstig beschadigd.
Een volledig onderzoek naar de mensenrechtenschendingen, onder toezicht van buitenlandse waarnemers, is daarom ook in het belang van Rusland.
Alleen lijkt de Russische regering daar niet bijster van overtuigd te zijn.
Anders is het niet te begrijpen dat zij VN-afgezant Mary Robinson de toegang tot Grozny en tot de gevangenkampen, de zogenaamde "filterkampen", heeft ontzegd.
De overeenkomst die de speciale afgezant voor de mensenrechten van de Raad van Europa, de heer Gil Robles, nu met de heer Kalamanov heeft bereikt, is een stap in de goede richting.
Zo'n afspraak blijft echter alleen geloofwaardig als de twee afgezanten van de Raad van Europa ook echt onafhankelijk kunnen werken, en zich vrijelijk en zelfstandig door het land kunnen verplaatsen.
Een eigenzinnige interpretatie van dit akkoord door de Russische regering wijzen wij af. Dat zullen wij niet accepteren.
Als het zover komt dat de Russische regering zich niet aan deze overeenkomst houdt, dan moeten de lidstaten van de Europese Unie bij het Europees Hof voor de Rechten van de Mens een intergouvernementele aanklacht tegen Rusland indienen en ervoor zorgen dat er een internationaal onderzoek naar de mensenrechtenschendingen wordt ingesteld. Ik kan de heer Paasilinna alleen maar steunen.
Ook ons is gevraagd in onze landen een uitwijzingsstop voor vluchtelingen in te stellen zoals de Duitse regering dat heeft gedaan.
Ook ons is gevraagd Tsjetsjenen nu politiek asiel te verlenen in onze landen.
Het zou zeer zinvol zijn als op dit punt de voorstellen van de Duitse regering door alle lidstaten werden overgenomen.
Mijnheer de Voorzitter, ik keur het beleid van de Tsjetsjeense nationalistische leiders niet goed, maar wil hier namens mijn collega's mijn afschuw uitspreken over de walgelijke misdaden die het Russische leger in Tsjetsjenië gepleegd heeft.
Het is een verwerpelijke oorlog, waarvan in eerste instantie het Tsjetsjeense volk, maar ook de jonge Russische soldaten het slachtoffer zijn.
Wij zijn echter ook verontwaardigd over de houding die de westerse mogendheden, met name in Europa, innemen.
De reis die de Britse regeringsleider onlangs naar Moskou ondernomen heeft en zijn hielenlikkerij bij de belangrijkste moordenaar, de heer Poetin, vormen een goede illustratie van de houding van alle westerse mogendheden.
De publieke opinie veroordeelt sommige aspecten van de oorlog in Tsjetsjenië. In werkelijkheid wordt het Kremlin echter politiek en financieel gesteund.
Het gedeelte van de westerse steun dat niet door de kliek rondom Jeltsin is verduisterd kan zo worden gebruikt om de oorlog in Tsjetsjenië voort te zetten.
Een groot gedeelte van de partijen die in dit Parlement vertegenwoordigd zijn, zetelen in regeringen die zich welwillend jegens Rusland opstellen en dit land politiek steunen.
De stemming in dit Parlement is dan ook niet meer dan een hypocriete poging om te verhullen dat de westerse mogendheden in vergaande mate medeplichtig zijn aan de misdaden die door de Russische leiders in Tsjetsjenië zijn begaan.
Persvrijheid in Servië
Mijnheer de Voorzitter, een van de hoekstenen van een vrije, democratische samenleving is de toegang tot vrije media in een open en vrij debat.
Hiervan zijn de dictators van deze wereld zich altijd bewust geweest.
Alle samenlevingen, alle staten die de eigen pers onderdrukken, hebben maar één doel voor ogen: het debat de kop indrukken en het levensvuur van de democratie, de open en vrije samenleving, verstikken.
Dit is aan de orde van de dag in Servië.
Het beperkte aantal radio- en TV-stations dat Servië telt, wordt tegengewerkt en vervolgd, om op den duur geheel verboden te worden.
Kritische stemmen verstommen.
Een wanhopige leider met dictatoriale trekken die zijn eigen volk onderdrukt.
Milosevic bedreigt Montenegro, maakt misbruik van de zwakke oppositie in Servië en infiltreert in Kosovo.
Milosevic en zijn medestanders moeten van het toneel verdwijnen.
De democratie moet worden gered.
Ik zou commissaris Nielson dan ook willen vragen wat hij en de EU ondernemen om Milosevic voor het Joegoslavië-tribunaal in Den Haag te berechten?
Het is een schande voor de mensheid dat de oorlogsmisdaden van Milosevic niet voor een rechtbank zijn berecht en dat hij door kan gaan met zijn aanvallen op de vrede, de vrijheid, de democratie en de vrije pers.
Mijnheer de Voorzitter, de bevolking van de Joegoslavische Federatie leeft nog steeds onder uiterst benarde omstandigheden. Zij is niet alleen het slachtoffer van het vernietigings- en zelfsvernietigingsbeleid van haar regering, maar heeft ook zwaar te lijden onder de gevolgen van de NAVO-bombardementen en het embargo van de internationale gemeenschap.
De democratische oppositie heeft het zwaar te verduren, niet alleen omdat zij onderdrukt wordt door de Servische autoriteiten, maar ook omdat zij, evenals de rest van de bevolking, te lijden heeft onder de ontberingen, waarvoor ook de internationale gemeenschap een verantwoordelijkheid draagt.
Deze ontberingen en barre omstandigheden werken enkel nog meer geweld en conflicten in de hand.
Wij willen vandaag onze solidariteit betuigen met de journalisten en de democraten wier rechten zijn geschonden. Wij willen verzet aantekenen tegen de onderdrukking van de persvrijheid en de vrije meningsuiting door de regering van Milosevic.
De Servische autoriteiten onderdrukken kranten, onafhankelijke radiozenders en radiozenders van oppositiegroeperingen en -partijen.
Ik noem enkel het voorbeeld van Studio B. Dit station staat onder zware druk van de autoriteiten en krijgt zware boetes opgelegd. Zelfs zijn apparatuur is vernietigd door gemaskerde individuen, die klaarblijkelijk in opdracht van anderen handelden.
Men heeft bij de Servische autoriteiten aangedrongen op voltooiing van het onderzoek en op bestraffing van degenen die zich schuldig hebben gemaakt aan misdrijven. Wij willen dat een eind wordt gemaakt aan de steeds toenemende repressie en dat de recente wet wordt gewijzigd waarmee de massamedia werden gemuilkorfd.
Wij nodigen de Europese Unie uit economische steun te geven aan de onafhankelijke pers en met een economisch hulpplan voor Servië de zwaar getroffen bevolking te hulp te schieten en in staat te stellen onder normale omstandigheden te leven en een democratische regering te kiezen.
Voorzitter, ik geloof dat wij eensgezind zijn vandaag in de behandeling van dit onderwerp en de manier waarop de media in Servië worden behandeld.
De situatie in Joegoslavië wordt met de dag erger.
Het lijkt er wel op alsof Milosevic en de zijnen een driedubbel spel aan het spelen zijn waarbij zij proberen alles te ontregelen wat er maar te ontregelen valt.
De spanning rond Montenegro neemt toe.
Op de grens van Kosovo is het zeer onrustig en het regime in Belgrado is bezig een klimaat te creëren waarin grote ongelukken kunnen gebeuren.
De laatste weken werden gekenmerkt door een reeks van repressieve maatregelen tegen de onafhankelijke media.
Dat varieerde van hoge boetes tot rechtstreekse intimidatie.
Daarnaast is er sprake van een soort interne isolatie.
Het wordt steeds moeilijker het land binnen te komen.
Ik was daar zelf ook het slachtoffer van toen ik enige weken geleden probeerde congressen te bezoeken van oppositiepartijen in Servië.
Mij werd in dat weekend een visum geweigerd terwijl twee weken ervoor nog veel internationale gasten op dat fantastische congres van Milosevic zelf op bezoek mochten.
Het geeft aan dat men op allerlei manieren probeert invloeden van buiten te weren.
Ook is er sprake van beknotting van het telefoonverkeer, het e-mailverkeer en het controleren van de post.
De regering lijkt erop uit de oppositie te verdrijven uit de lokale machtscentra waarover zij na de vorige raadsverkiezingen nog immer beschikken.
Nieuwe raadsverkiezingen, men verwacht die in mei, kan het nieuwe regime alleen maar winnen als de oppositie in feite wordt uitgeschakeld.
Ik vind het een gevaarlijk spel.
Wij willen daarom dat niet alleen zwaar geprotesteerd wordt tegen deze mediarepressie, de EU moet ook naar wegen zoeken om de onafhankelijke media in Servië direct te steunen.
Zij zijn een zeer belangrijke levensader voor de oppositie die dit voorjaar weer acties gaat ondernemen en die daarbij zeker onze steun verdienen, ook op het punt van de media.
Voorzitter, het is duidelijk, er is een nieuwe, zoveelste ronde in de oorlog van Milosevic tegen de vrije media begonnen.
Het lijkt de wat perverse opmaat tot de verkiezingen.
De campagne is begonnen en iedereen die het niet met hem eens is, dient zijn mond te houden.
Het is werkelijk onacceptabel dat er straks verkiezingen, zogenaamd formele democratische verkiezingen plaatsvinden in een land waar eerst de oppositie elke mogelijkheid uit de handen is geslagen om zich te uiten.
Het is het kenmerk van een totalitair regime dat drommels goed weet dat vrije onafhankelijke media lastig zijn en een grote bedreiging zelfs voor een regime als dat van Milosevic.
Die steun - waar we het waarschijnlijk allemaal over eens zijn - van de EU kan grofweg gezegd twee vormen aannemen, het steunen van de media in omringende landen, Kroatië is genoemd en een aantal andere landen, zou goed zijn.
Daar ben ik voor.
Maar het kan nooit een alternatief zijn voor de steun aan media in Joegoslavië, in Servië, media die die steun verdienen.
De EU maakt een verschil.
De EU heeft een verschil gemaakt in het verleden bij die steun en zou dat ook in de toekomst moeten en kunnen doen.
In het kader van het nieuwe Cara-programma, dat is prima, maar ook en vooral over twee weken bij het stabiliteitspact.
Bij de financieringsconferentie over het stabiliteitspact kan en moet de Europese Unie zich vastleggen op een aantal programma's.
De programma's zijn er, de noodzaak is er, laten we snel en helder handelen.
Mijnheer de Voorzitter, hoe we ook naar de Balkan kijken, vanuit het recente gruwelijke verleden of naar de toekomst, in verband met het stabiliteitspact, altijd stuiten we op die afschuwwekkende figuur van Milosevic en op zijn bendegenoten, personen die reeksen van misdaden tegen de menselijkheid op hun kerfstok hebben en hoognodig moeten worden afgevoerd naar het Gerechtshof in Den Haag.
Mede door hun bijna monopoliepositie op het gebied van radio en tv en de onderdrukking van elk kritisch onafhankelijk alternatief kan deze schurk, deze oude communistische schurk, aan de macht blijven.
Vanuit de Europese Unie wordt het een en ander gedaan, zoals de voorziening van onafhankelijke stations met apparatuur.
Maar nu het een na het andere gesloten wordt, zal de EU opnieuw in overleg met de getroffenen in actie moeten komen.
We hoorden daarstraks dat de heer Wiersma een visum werd ontzegd om op bezoek te gaan bij de oppositie in Belgrado.
Het eigenaardige is dat bij de Europese Unie nog weinig besef bestaat dat ook dat middel voor ons aanwezig is en dat we bijvoorbeeld de hooligans van het Servische voetbal hier toch ook de toegang zouden moeten weigeren omdat dat mensen zijn die ook op de meest gruwelijke manier profiteren van het bewind van Milosevic.
Nu het stabiliteitspact een rol gaat spelen, is de hulp van omringende staten een goede nieuwe mogelijkheid, zeker nu in Kroatië een politieke omslag heeft plaatsgevonden.
Via stations in Kroatië en ook in Montenegro kan in directe zin voor alternatieve berichtgeving worden gezorgd.
Het stabiliteitspact kan echt slagen als Servië een democratische rechtsstaat is, pas dan. En als de criminelen zijn afgevoerd naar het Gerechtshof.
Zolang Milosevic en de zijnen wetten kunnen invoeren die afrekenen met de klassieke mensenrechten en menselijke vrijheden, zolang dat zo is blijven de perspectieven voor Servië duister.
Het is jammer dat de binnenlandse oppositie zo zwak is en zo nationalistisch verdeeld.
De Europese Unie zal naar krachten in Servië moeten zoeken die niet door dat bekrompen nationalisme worden gedreven maar door waarden waarvan de naleving ook in de Europese Unie zich als positief voor de menselijkheid hebben bewezen.
Mijnheer de Voorzitter, onze compromisresolutie zullen we gaarne ondersteunen, met name met meer genoegen naarmate de GUE/NGL zich daaraan heeft onttrokken.
Mijnheer de Voorzitter, waarde collega's, het is niet de eerste keer dat wij over de media in Servië spreken, dat doen we al jaren.
Ik herinner eraan dat deze perswet in oktober 1998 is afgekondigd, juist nadat de NAVO de eerste geplande aanval op Servië om de Kosovaren te helpen had afgeblazen, omdat Milosevic schijnbaar was bijgedraaid en ongewapende OVSE-waarnemers had toegelaten. Juist op dat moment werd de wet uitgevaardigd die alle onafhankelijke media in moeilijkheden brengt, en nu zien we het resultaat.
De laatste twee jaar moeten we vaststellen dat de media meer en meer buitenspel worden gezet.
Dat is hier echter al gezegd.
Hoe zwak moet het regime van Milosevic zich wel niet voelen als je ziet hoe het de media behandelt?
Het regime wordt kennelijk geplaagd door de angst dat de meerderheid van de burgers eindelijk de vreselijke waarheid zou kunnen ontdekken over de cynische manier waarop het regime de Servische burgers, en juist ook de Serviërs in Servië, jarenlang heeft behandeld. Het regime is bang dat het volk Milosevic en zijn beulsknechten daarom al snel zo zou kunnen aanpakken als de Roemenen Ceaucescu hebben aangepakt.
Ik denk dat het regime door die angst wordt achtervolgd, en wij moeten de media helpen de waarheid over Milosevic en zijn regime te verbreiden.
Mijnheer de Voorzitter, het regime-Milosevic is het leveren van veldslagen blijkbaar nog lang niet moe.
De laatste tijd treedt het met name systematisch op tegen lokale zenders.
Geweld wordt daarbij niet geschuwd.
Evenmin deinzen de van hogerhand geleide media terug voor een regelrechte hetze tegen 's lands onafhankelijke media.
Die heten dan smadelijk "agenten van de NAVO" respectievelijk "verraders van het vaderland".
Niet zonder reden opereert het machtige Servische politieapparaat thans in het bijzonder op plaatselijk niveau, en dan vooral in die steden waar bij de gemeenteraadsverkiezingen van november 1996 de oppositie won.
Met dezelfde verkiezingen in het nabije verschiet alsmede parlementsverkiezingen rijst bij velen in Servië het vermoeden dat het bewind-Milosevic alvast de eigen campagne heeft opgestart.
Het doelwit, regionale radio- en televisiestations, ligt vanuit Milosevic' optiek voor de hand.
Wie in de kleine en middelgrote steden van Servië nog iets anders wil horen en zien dan wat de staatsmedia vanuit Belgrado papegaaien, is op deze zenders bij uitstek aangewezen.
Tussen haakjes: de weinige onafhankelijke kranten zijn in de provincies nauwelijks verkrijgbaar.
Dat onderstreept nog eens de importantie van politieke tegenstemmen in de Servische ether!
Zoals mag worden verwacht, voert Servië' s alleenheerser zijn veldslag tegen de nog niet geleide media niet met open vizier.
Legalistische argumenten over ontbrekende licenties of achterstallige financiële afdrachten aan de staat maskeren de ware politieke bedoelingen: het zo veel mogelijk monddood maken van de eigen bevolking.
Wel officieel geschikt voor haar bevonden, zijn de politiek correcte popzenders van Slobo's zoon Marko en dochter Marija.
Gegeven deze treurige situatie verdienen al degenen in Servië die opkomen voor de vrijheid van pers onze steun.
En dan niet alleen verbaal, maar zoals de voorliggende gezamenlijke resolutie stipuleert in paragraaf 3, evenzeer concreet door het in overleg beschikbaar stellen van nieuwe zendapparatuur aan de getroffen stations.
Dan mogen de gewillige dienaren van Milosevic gerust de in beslag genomen technische uitrusting behouden.
Situatie in Irak
Mijnheer de Voorzitter, de meerderheid van de Veiligheidsraad - Frankrijk, China en Rusland - wil onder bepaalde voorwaarden het tienjarige embargo tegen Irak, of beter gezegd tegen het Irakese volk, opheffen.
De ontwapeningsinspecteurs van de VN in Irak hebben de wapenvoorraden en het materiaal of de producten waarmee massavernietigingswapens vervaardigd kunnen worden, vernietigd of laten vernietigen.
Ze hebben ervoor gezorgd dat Irak geen enkele langeafstandsraket meer heeft waarmee het land zijn buurlanden kan bedreigen.
Het Internationaal Agentschap voor Atoomenergie heeft na verschillende terreinonderzoeken in Irak geconstateerd dat het land niet meer in staat is nucleaire wapens te vervaardigen. Deze constatering is opgenomen in het verslag van de drie groepen Irakdeskundigen en ook resolutie 1284 van de Veiligheidsraad maakt hiervan gewag.
Daarom verzoeken wij in onze resolutie dit embargo op te heffen.
Ondanks alles weigert de Amerikaanse regering het embargo definitief op te heffen. Volgens de VS is Irak zijn verplichtingen niet nagekomen.
Washington blijft Irak zonder enig bewijsmateriaal beschuldigen van de heimelijke vervaardiging van biologische en chemische wapens.
Om aan de volgens de deskundigen ongegronde zorgen van de VS tegemoet te komen heeft Frankrijk de Veiligheidsraad voorgesteld om parallel aan de opheffing van het embargo de ontwapeningsinspecties en de controle van de Irakese invoer voort te zetten.
Washington heeft ook dit voorstel van de hand gewezen en is daarom verantwoordelijk voor een situatie die niet zozeer schadelijk is voor de leiders als wel voor het volk van Irak.
Volgens de bureaus voor humanitaire hulp van de VN zijn enkele honderdduizenden Irakezen, waaronder zo'n 500.000 kinderen, vanwege het embargo vroegtijdig gestorven omdat ze over te weinig voedingsmiddelen, medicijnen en adequate hulp beschikten.
Voor de eerste keer in 10 jaar heeft een Amerikaanse delegatie van adviseurs en afgevaardigden een verslag gepubliceerd waarin ze ervoor pleitte het embargo om humanitaire redenen op te heffen.
Dit verslag is na de terugkomst van de delegatie op 14 maart jongstleden gepubliceerd.
Het programma "olie voor voedsel" is volgens deze delegatie geheel ontoereikend om in de urgente fysieke behoeften van de Irakezen te voorzien.
De voormalige ambassadeur van Frankrijk, de heer Eric Rouleau, spreekt zelfs van een vertraagd uitgevoerde genocide.
In onze resolutie verzoeken wij daarom een einde te maken aan deze situatie.
Wij denken verder dat er een breed debat over dit vraagstuk plaats moet vinden.
Daarom zullen we deze resolutie vandaag niet in stemming brengen.
Wij hebben liever dat de Commissie en de Raad eerst een verklaring afgeven over dit dramatische vraagstuk.
Wij stellen daarom voor dit debat tot april uit te stellen.
Wij zullen proberen de steun te verwerven van iedereen die wil dat dit onmenselijke embargo beëindigd wordt. Ik wil overigens benadrukken dat dit niet betekent dat we hiermee het dictatoriale regime van Saddam Hoessein een blanco volmacht willen geven.
Mijnheer de Voorzitter, geachte collega's, de situatie waarmee wij geconfronteerd zijn vloeit voort uit de onwilligheid van de Iraakse regering om resolutie 1284 van de Verenigde Naties te aanvaarden.
Zoals de zaken er nu voorstaan is de Iraakse regering niet bereid deze resolutie over te nemen. Daardoor is het gevaar groot dat, wanneer de met het toezicht op de vernietiging van de massavernietigingswapens belaste commissie van de Verenigde Naties een visum aanvraagt voor toegang tot het land, dit visum zal worden geweigerd.
De Britse regering en de regering van de Verenigde Staten hebben reeds onomwonden laten weten dat men in een dergelijk geval rekening moet houden met heropleving van de vijandigheden.
Het is dus niet uitgesloten dat over enkele maanden het oorlogsgeweld weer losbarst. Dan zal het niet meer de sluipende oorlog zijn die nu ook woedt, en waarbij bij tijd en wijlen bommen uit de lucht vallen, maar dan zullen binnen enkele weken tijd de bombardementen in volle hevigheid terugkeren.
Mijns inziens moeten wij nagaan hoe wij iets dergelijks kunnen voorkomen.
Ik ben ervan overtuigd dat de Iraakse regering bereid is resolutie 1284 toe te passen - dat is gebleken uit mijn contacten met hooggeplaatste gezagsdragers uit dit land - mits bepaalde punten, die in zekere zin reeds in de resolutie voorkomen, worden verduidelijkt.
Men zal bijvoorbeeld moeten verduidelijken dat na de voltooiing van het werk van de commissie van de Verenigde Naties het embargo wordt opgeheven, let wel: opgeheven en niet opgeschort.
Niemand gaat naar Irak voor wederopbouw als hij over slechts vier maanden zekerheid beschikt, wel wetend dat daarna het embargo opnieuw, zonder enige nieuwe aanleiding van kracht kan worden.
Wij hebben geprobeerd Irak van de buitenwereld af te snijden en het Iraakse volk met het embargo te dwingen van leiding te veranderen. Ondanks onze zeveneneenhalf jaar durende pogingen zijn wij daarin niet geslaagd.
In plaats van de Iraakse bevolking aan te zetten tot verzet tegen het regime, heeft het embargo onder de bevolking veel vijandigheid gecreëerd jegens de westerse mogendheden. Hoe dan ook heeft de bevolking daardoor elke mogelijkheid tot actie verloren.
Mijns inziens is voor het regime de terugkeer naar een qua handelsbetrekkingen meer leefbare situatie, naar met andere woorden een situatie waarin de mensen weer enige hoop op geluk kunnen koesteren, een belangrijkere factor van destabilisatie dan voortzetting van het embargo. Dit embargo kan het regime niet uit het zadel wippen.
Dit veroorzaakt alleen enorm veel lijden onder de bevolking en met name onder de Iraakse kinderen. Irak komt niet om van de honger.
Er is geen gebrek aan voedsel, maar wel een enorm gebrek aan gezondheidszorg. De watervoorziening is vernield, de riolering is kapot, afvalwater en water voor voedingsdoeleinden worden met elkaar vermengd, met alle gevolgen van dien.
De kindersterfte ten gevolge van dysenterie is enorm hoog. Men moet niet alleen zorgen voor medicijnen, maar ook voor reparatie van de watervoorziening, de riolering en de stroomvoorziening en voor fatsoenlijke levensomstandigheden.
Mijns inziens moeten wij met onze resolutie ook Israël geruststellen.
Wij mogen niet vergeten dat Irak geen kernwapens heeft en deze waarschijnlijk ook niet kan produceren. Het is anderzijds wel duidelijk dat zijn leiders, als zij deze wapens ter beschikking zouden hebben, er gebruik van zouden maken.
Daarom moeten wij Israël duidelijk maken dat zijn verdediging, het bestaansrecht van de staat Israël, een hoeksteen is van ons beleid.
Als wij de op handen zijnde nieuwe uitbarsting van het conflict willen voorkomen, moeten wij zorgen voor een evenwichtige, voor alle betrokken partijen aanvaardbare resolutie. Dit is geen demagogische verklaring, maar een politiek voorstel, een voorstel waarin voor Europa een hoofdrol is weggelegd.
Europa kan hiermee de vrede in de wereld helpen bewaren en zijn sleutelrol in dit gebied op verantwoorde wijze vervullen.
Eerlijk gezegd, mijnheer de Voorzitter, ben ik er helemaal niet gelukkig mee dat deze resolutie vandaag niet in stemming wordt gebracht.
Wij kunnen op elk moment geconfronteerd worden met een conflict dat wij juist moeten zien te voorkomen.
Reeds tijdens de vorige vergaderperiode heb ik om een debat hierover gevraagd en het verbaast mij ten zeerste dat wij in de afgelopen maand er niet in zijn geslaagd met onze socialistische vrienden een resolutie af te spreken, ofschoon wij wel degelijk tot een gezamenlijke resolutie kunnen komen, daar overeenstemming bestaat over de fundamentele punten daarvan.
Anderzijds besef ik heel goed dat hiervoor een zo breed mogelijke meerderheid moet worden gevonden, om onze regeringen een flinke steun in de rug te kunnen geven.
Daarom wil ik iedereen uitnodigen de tijd niet nodeloos te laten verstrijken. Laten wij voorkomen dat wij, zoals zo vaak in het verleden is gebeurd, hier bijeenkomen om te bespreken wat nodig is om de vrede te herstellen, als de oorlog al is uitgebroken.
Mijnheer Buttiglione, als ik uw woorden mag samenvatten, dan zie ik dat zij de bevestiging vormen van een nota die uit naam van uw fractie naar de Voorzitter is gestuurd. In die nota wordt gevraagd - precies zoals dat door de heer Naïr gedaan wordt - of de resolutie kan worden ingetrokken.
Maar het debat gaat verder, ongeacht wat er tijdens de volgende zitting in april gaat gebeuren, al hoop ik dat wat er gebeurt in overeenstemming zal zijn met de politieke wil die u beiden hier hebt uitgedragen.
Het debat wordt daarom voortgezet; de resoluties zullen worden ingetrokken.
Mijnheer de Voorzitter, ook ik betreur het dat de stemming niet nu plaatsvindt.
Net als de andere sprekers ben ik bezorgd over het lijden dat het Irakese volk moet ondergaan.
We mogen nooit uit het oog verliezen dat dit leed de Irakezen door hun eigen regering wordt aangedaan.
We mogen niet vergeten dat het Europees Parlement in januari dit jaar een resolutie heeft aangenomen waarin Irak werd opgeroepen de Koeweiti krijgsgevangenen die het nog altijd vasthoudt vrij te laten, of tenminste hun verwanten op de hoogte te brengen, en gehoor te geven aan de resoluties van de Verenigde Naties.
Dit is tot op heden niet gebeurd, en we moeten dan ook een glasheldere boodschap naar Irak en de bevolking van Koeweit sturen dat wij deze mensen die nog altijd onterecht gevangen worden gehouden in Irak, niet zijn vergeten.
Wij willen dat deze boodschap zo luid en duidelijk mogelijk overkomt.
Mijnheer de Voorzitter, de sancties van de Verenigde Naties zijn een massavernietigingswapen geworden dat aan minstens 200 kinderen per dag het leven kost.
Dennis Halliday, die zijn functie als directeur van de humanitaire missie van de Verenigde Naties in Irak heeft neergelegd uit protest tegen de sancties, bevestigt de statistieken van het UNICEF: vijf- tot zesduizend kinderen sterven maandelijks als rechtstreeks gevolg van de sancties.
Mary Robinson, de Hoge Commissaris voor de Mensenrechten van de Verenigde Naties, heeft zich uitgesproken tegen de sancties, omdat die een schending vormen van het internationale recht. Dat verbiedt immers het uithongeren van burgers als methode om oorlog te voeren.
Zoals zij heeft gezegd: "Hoe kunt u van mij verwachten dat ik schendingen van de mensenrechten in Algerije, China en op andere plaatsen veroordeel, als de Verenigde Naties zelf verantwoordelijk zijn voor de toestand in Irak?"
Door de economische sancties van de Verenigde Naties hebben de Irakezen geen toegang meer tot reserveonderdelen voor het herstellen van hun infrastructuur, wat tot gevolg heeft dat via lucht en water verspreide infectieziekten welig tieren.
Bovendien sterven mensen aan de lopende band aan dit soort behandelbare ziekten door het tekort aan medische voorzieningen en voedselhulp.
De Verenigde Naties schatten dat vijf- tot zesduizend kinderen per maand als gevolg van de sancties onnodig sterven, zelfs nadat het voedsel-voor-olieprogramma is ingevoerd.
De sancties brengen een onophoudelijke stroom doden, en de onschuldige Irakese bevolking zit tussen hamer en aambeeld.
Dit kan zo niet langer.
Uit de documentaire van John Pilger die twee weken geleden op de Britse televisie werd vertoond, blijkt duidelijk hoe de zaken ervoor staan. Niemand met ook maar een greintje medeleven kan voorbijgaan aan dit leed en doorgaan met het vervolgen van onschuldige mensen die niets te zeggen hebben over Saddam Hoessein.
Dit is gewoon belachelijk. Er wordt oorlog gevoerd tegen onmondige kinderen, voornamelijk omdat de Verenigde Staten, en trouwens ook Groot-Brittannië, dit soort onmenselijkheid tegen hun medemensen billijken.
Mijnheer de Voorzitter, wij besteden een paar minuten aan een onderwerp dat ver van Europa afstaat en toch ook dicht bij huis ligt, omdat grote conflicten tegenwoordig wereldwijd gevolgen kunnen hebben.
Wij hebben er alle belang bij een nieuwe crisis, een nieuwe oorlog in Kashmir te vermijden. Dat zou tenslotte een gewapend treffen zijn tussen twee naties die over kernwapens beschikken, naar kernwapens streven of bereid zijn ze te kopen.
Hoe het ook precies zit, het is in ieder geval een verdomd gevaarlijke situatie, die wij moeten zien te vermijden.
Zonder een oordeel uit te willen spreken, denk ik dat India en Pakistan zich beide ten zeerste moeten inhouden: Pakistan waar het de telkens terugkerende grensschendingen betreft, India waar het de discriminatie van bepaalde - en met name islamitische - bevolkingsgroepen betreft, waarvan telkens weer sprake blijkt te zijn.
Ik wil deze dingen niet beoordelen, ze niet op een goudschaaltje afwegen, maar in beide gevallen is sprake van fanatisme. In dit geval betreft het godsdienstig geïnspireerd fanatisme en extremisme, dat er tekens weer voor zorgt dat deze brandhaard opnieuw gevaarlijk opvlamt.
Wij hebben het de laatste dagen zeer uitgebreid over de mensenrechten, vreemdelingenhaat en discriminatie gehad. Ik denk dat de Europese Unie zich ook overal - in eigen kring, in de kandidaat-landen, maar ook overal elders op de wereld - met alle middelen die haar ten dienste staan en uit alle macht tegen dit soort extremisme moet verzetten.
Wij moeten alle mogelijke initiatieven daartoe ondersteunen, maar wij kunnen niet het voortouw nemen.
De Verenigde Naties, en zeker ook de Verenigde Staten van Amerika, kunnen dat wel.
Wij kunnen echter wel duidelijk zeggen dat dit conflict moet worden opgelost, en zeker niet mag worden aangewakkerd.
Daarom vind ik het belangrijk, mijnheer de Voorzitter, dat ook Europa haar stem verheft en zowel India als Pakistan oproept zelf alles te doen wat ze kunnen, maar beiden niettemin aanbiedt te overwegen of internationale hulp niet noodzakelijk en nuttig is om dit conflict te beslechten.
Wij mogen in ieder geval niet zwijgen!
Mijnheer de Voorzitter, het doet mij genoegen dat wij vandaag over deze resolutie debatteren, ook al had ik liever gezien dat we over de resolutie van de Fractie van de Europese Liberale en Democratische Partij gedebatteerd hadden.
Het conflict tussen India en Pakistan duurt nu al vijftig jaar voort.
Al die tijd waren er al VN-resoluties die opriepen tot een referendum in Kashmir, en al die tijd is er niets gebeurd.
Vandaag is het nog belangrijker dat we een oplossing bereiken, want zowel India als Pakistan is een kernmogendheid.
Als er nog een oorlog om die grens uitbreekt, ben ik bang dat het een kernoorlog wordt, en dat is niet alleen voor India, Pakistan en de bevolking van Kashmir een probleem, maar voor ons allemaal.
Daarom hoop ik dat India en Pakistan rond de onderhandelingstafel zullen gaan zitten, samen met de bevolking van Kashmir.
Ik zou graag willen dat de Europese Unie of de Verenigde Staten optraden als een eerlijke bemiddelaar om dit conflict op te lossen.
Maar wat er ook gebeurt, het moet uit zijn met de schendingen van de mensenrechten.
Dagelijks komen er berichten binnen over verkrachting, moord en marteling, al denken heel wat mensen dat die overdreven zijn.
Toen ik een paar jaar geleden in Azad Kashmir was en ik daar een van de vluchtelingenkampen bezocht, was ik erg onder de indruk van de berichten die ik daar uit de eerste hand vernam.
Ik ben op een vrouw afgestapt, en hoewel we elkaars taal niet konden spreken, hebben we elkaar een hele tijd omarmd.
Die vrouw kon maar niet stoppen met huilen.
Ik kon haar leed bijna aanraken, ik kon haar pijn voelen.
En ze deed niet alsof, niemand gaat voor zijn plezier in een vluchtelingenkamp zitten.
Deze mensen zaten daar omdat ze waren gemarteld en mishandeld, en daarom waren op de vlucht.
Het was geen geïsoleerd geval, en het gebeurt op dit moment nog altijd.
We moeten een oplossing vinden.
De partijen moeten rond de onderhandelingstafel gaan zitten.
Mijnheer de Voorzitter, ik ben net zo opgetogen als de rest dat wij dit debat vandaag voor het eerst in ons nieuw verkozen Parlement voeren.
Het was hoog tijd, om de redenen die mijn voorgangers al vermeld hebben.
De betrekkingen tussen India en Pakistan gaan er inderdaad op achteruit, en Kashmir is een belangrijk twistpunt.
De spanning is nog eens verergerd doordat beide landen kernwapens bezitten.
In de International Herald Tribune van dinsdag 14 maart 2000 stond deze kop te lezen: "Reële kans op kernoorlog tussen India en Pakistan".
Alleen al om deze reden kunnen we het probleem Kashmir niet langer onder het vloerkleed schuiven en onbesproken laten in dit Parlement, zoals jarenlang gebeurd is. Dat geldt des te meer als we de overbekende VN-resoluties en de voortdurende schendingen van de mensenrechten in ogenschouw nemen.
Het is hoe langer hoe meer een internationaal probleem aan het worden, een probleem waarin bemiddeling volgens mij essentieel wordt.
Wat kunnen wij dan doen om duurzame stabiliteit in dit kruitvat te brengen?
We hebben het hierover gehad met de leden van het Amerikaanse Congres in het kader van de gebruikelijke ontmoetingen tussen onze beide delegaties eerder dit jaar.
De Verenigde Staten zijn voorstander van arbitrage, maar het lijkt me dat president Clinton er volgende week bij zijn bezoek aan beide landen op zou moeten aandringen dat India onderhandelingen begint met Pakistan voor een duurzame regeling rond de kwestie-Kashmir.
Op dezelfde manier zou de Europese Unie deze kwestie meer belang moeten toekennen bij de formulering van haar beleid ten aanzien van Zuidoost-Azië. Zodoende zouden wij in de Commissie buitenlandse zaken, mensenrechten, gemeenschappelijke veiligheid en defensiebeleid meer reden hebben om er over enkele maanden een debat aan te wijden in het Parlement.
Ik geloof dat een dergelijke tweezijdige aanpak van de Europese Unie en de Verenigde Staten de beste manier is om duurzame vrede en stabiliteit in dit gebied tot stand te brengen.
Mijnheer de Voorzitter, ik ben heel blij dat we vandaag over dit bijna vergeten conflict kunnen spreken, want het conflict is niet zo vergeten, in die zin dat mensen als politieke vluchtelingen in onze eigen steden en buurten wonen en met ons over dit probleem komen spreken.
Dan ben ik dikwijls beschaamd om te zien hoe weinig invloed wij kunnen uitoefenen als grote economische macht op het politieke terrein.
Vandaar dat het goed is dat we vandaag over dit conflict spreken.
Maar het zou niet goed zijn dit alleen maar te behandelen als een conflict tussen Pakistan en India over de respectievelijke invloedsferen zoals deze beide landen dat geregeld willen zien.
Meestal wordt daarbij immers niet gedacht aan de mensen die er wonen.
Ook al hebben de Verenigde Naties in hun resoluties van 1948 en 1949 gesteld dat over het lot van Kasjmir en Jammu door een referendum onder internationaal toezicht zou moeten worden beslist.
Maar zo ver kwam het niet. India en Pakistan zouden het zelf doen, maar dat heeft alleen maar geleid tot een eindeloze reeks van kleine conflicten die - en vorige sprekers onderstreepten het terecht - een dreigender karakter aannemen sinds beide landen kernmachten zijn geworden.
Dat heeft de wereldopinie blijkbaar opnieuw wakker geschud.
Ik ben ervan overtuigd dat internationale bemiddeling gewenst en nodig is.
Ik sluit me daarom graag aan bij wat Kofi Annan ter zake heeft gezegd, maar ik hoop dat daarbij het recht op zelfbeschikking van de betrokken bevolkingen eveneens zal worden gerespecteerd.
Mijnheer de Voorzitter, ruim een jaar geleden, in februari 1999, bestond er hoop op nieuwe betrekkingen tussen India en Pakistan.
Met de Verklaring van Lahore bekrachtigden de beide premiers hun vaste wil het Simla-Akkoord van 1972 na te komen.
Door de schermutselingen rondom Kargil tussen mei en juli 1999 kwam het proces van Lahore helaas tot stilstand.
De laatste ontwikkelingen in Kashmir zijn zorgwekkend.
Wij veroordelen de voortdurende mensenrechtenschendingen, het religieus fanatisme, sabotage en terrorisme.
De oorzaak is gelegen in de activiteiten van rebellen die vanaf de Pakistaanse kant de grenslijn oversteken en ook systematisch weerloze burgers aanvallen.
India heeft de regering in Islamabad herhaaldelijk verweten de guerrillastrijders met technische en militaire knowhow te steunen.
Grensoverschrijdingen moeten worden verhinderd, zelfs wanneer de grens 700 kilometer lang is en het terrein moeilijk te overzien.
De politieke en militaire situatie moet verder worden gestabiliseerd om het juiste klimaat voor bilaterale gesprekken te scheppen.
De Indiase regering heeft al verklaard dat zij bereid is tot nieuwe onderhandelingen. Voorwaarde daarvoor is dat de demarcatielijn strikt wordt gerespecteerd en dat fundamentalistische neigingen worden beteugeld.
Wanneer de Amerikaanse president Clinton eind maart Zuidoost-Azië bezoekt - James Elles wees daarop - en wanneer wij in april als SAARC-delegatie van het Europees Parlement in India zijn, hoort het thema Kashmir bovenaan de agenda te staan.
Wij moeten werken aan een toenadering tussen beide buurlanden, het orthodox-islamitische Pakistan en het multi-etnische India.
Het behoort ook tot de verantwoordelijkheid van commissaris Patten en van de hoge vertegenwoordiger van de Raad, de heer Solana, ervoor te zorgen dat de Europese Unie een kans krijgt zich als succesvolle internationale bemiddelaar in conflictsituaties te profileren.
Ten eerste, wat de presidentsverkiezingen in Peru betreft: de Peruviaanse autoriteiten hebben zowel het EU-voorzitterschap als de Commissie uitgenodigd om waarnemers te sturen naar de verkiezingen.
De Commissie heeft deze kwestie met de lidstaten besproken, en wij zijn samen tot de conclusie gekomen dat er geen voldoende reden is om een volledige EU-waarnemersmissie te organiseren en in te zetten in Peru.
Sommige lidstaten hebben evenwel aangekondigd dat ze waarnemers zullen sturen op bilaterale basis, en enkele lidstaten willen ook vertegenwoordigers van hun nationale parlementen meesturen.
Ze ondersteunen ook de waarnemersmissie van de Organisatie van Amerikaanse Staten, die wordt geleid door de minister van Buitenlandse Zaken van Guatemala, Eduardo Stein.
Wat de mensenrechtensituatie in Tsjetsjenië betreft, heb ik de volgende opmerkingen.
De Commissie is eveneens bezorgd over de toenemende bewijzen van mensenrechtenschendingen in Tsjetsjenië.
We willen dat Rusland zijn verplichtingen nakomt ten aanzien van de OVSE en de Raad van Europa, een politiek akkoord nastreeft, onafhankelijke onderzoeken naar mensenrechtenschendingen toelaat, een klimaat creëert waarin onafhankelijke media kunnen opereren, en ingaat op de legitieme eisen van humanitaire hulpverleners.
Deze kwesties worden ook behandeld in uw resolutie.
Het zijn ook juist deze kwesties die ik heel direct heb besproken met de Russische regering tijdens mijn laatste bezoek aan de regio begin februari.
De Commissie heeft deze boodschap nogmaals overgebracht via de Russische minister van Buitenlandse Zaken tijdens de ministeriële trojka van 2 maart, waar we hem een aantal concrete voorstellen hebben gedaan, waaronder ECHO-evaluatiemissies naar Tsjetsjenië, toegang en basisvoorzieningen voor NGO's, bezoeken van EU-dipomaten aan de regio vóór de presidentsverkiezingen - om de situatie van de burgerbevolking, de humanitaire toestand en beschuldigingen en onderzoeken inzake mensenrechtenschendingen te evalueren.
We wachten nog steeds op een antwoord van de Russische autoriteiten op deze concrete voorstellen.
Wat betreft de toestand van de media in Servië: de talrijke acties die de Servische autoriteiten de voorbije week hebben ondernomen tegen Studio B zijn volkomen onaanvaardbaar, en we betreuren dit.
De toenemende druk op de onafhankelijke media geeft duidelijk aan hoe belangrijk deze media zijn.
De Commissie heeft enorme inspanningen gedaan om de onafhankelijke media in Servië te ondersteunen.
In december 1999 hebben we een steunprogramma van 3,3 miljoen euro goedgekeurd.
We hebben een reserve voor noodhulp aangelegd waarmee we deze media kunnen voorzien van noodfondsen en technische installaties; dat geldt ook voor televisiestations als Studio B. De Commissie is begonnen met het inzetten van nieuw personeel voor mediaprojecten, en we hebben onze contracten met de begunstigden gestroomlijnd om de uitkering van subsidies te bespoedigen.
We leveren in de regio ook satellietinstallaties aan Kroatië, Bosnië-Herzegovina en Macedonië.
De Commissie blijft ook de onafhankelijke media ondersteunen met haar dienst "Europa-via-satelliet", door tijd beschikbaar te stellen aan onafhankelijke tv-stations in Servië zodat die informatie kunnen uitzenden naar de rest van de regio. Hierdoor wordt ook de uitwisseling van programma's bevorderd.
Betreffende Irak heb ik de volgende opmerkingen: de Commissie is bezorgd over de unilaterale beslissing van Irak om zich te verzetten tegen resolutie nr. 1284 van de VN-Veiligheidsraad, omdat dit betekent dat de implementatie van het nieuwe controle-instrument UNMOVIC wordt uitgesteld, en bijgevolg ook de verlichting van de sancties tegen Irak.
Dit zal de crisis in Irak alleen maar verlengen.
Olie voor voedsel blijft de beste optie op korte termijn om het lijden van de Iraakse bevolking te verzachten.
Op lange termijn kan de economische en sociale situatie in Irak slechts verbeteren door een economische heropleving, en die is pas mogelijk na opheffing van de sancties.
We moeten manieren vinden om de Iraakse regering over te halen tot een dialoog over de implementatie van de resoluties van de VN-Veiligheidsraad, als eerste stap naar een geleidelijke opheffing van de sancties.
Maar laat één ding duidelijk zijn: het hangt van Irak af of de sancties worden opgeheven.
De Commissie is sinds de Golfoorlog in 1991 de grootste donor geweest van humanitaire hulp aan Irak, met een totale steun van meer dan 242 miljoen euro.
We zullen daarbovenop nog 8,6 miljoen euro beschikbaar stellen uit de ECHO-begroting 2000.
De Commissie is evenwel bezorgd over de beperkingen die de Iraakse regering oplegt aan de activiteiten van NGO's. Hierdoor zou de tenuitvoerlegging van de ECHO-programma's voor humanitaire hulp wel eens in gevaar kunnen komen.
Tenslotte, mijnheer de Voorzitter, zou ik nog iets willen zeggen over de situatie in Jammu en Kasjmir. De Commissie is verheugd over de diepe bezorgdheid van het Europees Parlement over het conflict in Kasjmir, zoals die in de verschillende ontwerpresoluties wordt geuit.
De internationale gemeenschap maakt zich terecht zorgen over deze regio, vooral omdat beide partijen beschikken over nucleaire wapens en de dialoog tussen beide feitelijk is stopgezet.
De huidige impasse en de risico's die er op het spel staan nopen de internationale gemeenschap tot een evenwichtige benadering van dit conflict.
Bemiddelende partijen moeten beide partijen aansporen om militaire confrontaties systematisch uit de weg te gaan en opnieuw uitgebreide onderhandelingen aan te knopen, zodat het vredesproces van Lahore nieuw leven wordt ingeblazen.
We moeten er bij Pakistan op aandringen dat het een einde maakt aan de overschrijding van de grenslijn door paramilitaire troepen.
India moet worden aangemoedigd om alle mogelijke stappen te onderzoeken die kunnen leiden tot de oplossing van zijn interne conflicten en het moet tegemoetkomen aan de eis tot meer autonomie van de bevolking van Jammu en Kasjmir. Deze mogelijkheid van meer autonomie is trouwens vastgelegd in de Indiase grondwet.
De Commissie is van mening dat we bij het innemen van een standpunt over deze kwestie rekening moeten houden met de buitengewone gevoeligheid van de situatie in Kasjmir, vooral met het oog op de komende top EU/India, waar Kasjmir zeker ter sprake zal komen.
Hartelijk dank, commissaris Nielson.
Het debat is gesloten.
De stemming vindt morgen om 17.30 uur plaats, behalve met betrekking tot de toestand in Irak, zoals overeengekomen.
Bestrijding georganiseerde misdaad
Aan de orde is het gecombineerd debat over de volgende ontwerpresoluties:
B5-0248/2000 van de heer Di Lello Finuoli e.a., namens de GUE/NGL-Fractie, over de smokkel in Apulië (Italië);
B5-0259/2000 van de heer Procacci, namens de ELDR-Fractie, over de bestrijding van de georganiseerde misdaad afkomstig uit Zuidoost-Europa;
B5-0267/2000 van de heer Lavarra e.a., namens de PSE-Fractie, over de bestrijding van de georganiseerde misdaad;
B5-0274/2000 van de heer Frassoni e.a., namens de Verts/ALE-Fractie, over de noodsituatie voortvloeiende uit de smokkel in Apulië (Italië);
B5-0277/2000 van de heer Le Pen e.a., namens de TDI-Fractie, over de georganiseerde misdaad;
B5-0284/2000 van de heer Fitto e.a., namens de PPE-DE-Fractie, over de bestrijding van de georganiseerde misdaad.
Mijnheer de Voorzitter, ik stem in met de gezamenlijke ontwerpresolutie van een groot aantal collega's.
Ook de meest representatieve fracties van dit Parlement hebben daar hun steun aan gegeven.
Daarmee kunnen wij de regeringen van de lidstaten duidelijk maken dat zij de strijd tegen de georganiseerde misdaad moeten versterken en vooral efficiënter moeten maken. De georganiseerde misdaad houdt zich immers niet alleen bezig met sigarettensmokkel, maar ook met drugshandel, wapenhandel en, wat nog erger is, met mensenhandel.
De Italianen weten heel goed hoe moeilijk het is de georganiseerde misdaad te bestrijden.
Wij weten maar al te goed dat de georganiseerde misdaad uit deze ogenschijnlijk minder ernstige vormen van misdaad, zoals sigarettensmokkel, juist de middelen haalt om via corruptie een stokje te steken voor mogelijke bestrijdingsmaatregelen.
Europa heeft een fundamentele rol te vervullen bij de ontwikkeling van deze nieuwe gebieden.
Voor vele van deze gebieden ligt toetreding tot de Gemeenschap in het verschiet. Al onze investeringen zullen echter op niets uitdraaien als wij er niet in slagen de georganiseerde misdaad een kopje kleiner te maken.
Dan zal de misdaad juist met de buit van onze investeringen gaan strijken. De door de Gemeenschap ter beschikking gestelde middelen en hulpbronnen zullen dan niet het gezonde gedeelte van de bevolking voeden, maar veeleer het kankergezwel van de georganiseerde misdaad.
Daarom wil ik wijzen op een heel belangrijk punt uit de resolutie. Ergens staat dat de Gemeenschap moet toezien op de economische en sociale ontwikkeling van de bevolkingen: inderdaad, juist daar kunnen wij de beste resultaten boeken.
Mijnheer de Voorzitter, waarde collega's, het is niet de eerste keer dat wij ons bezighouden met het probleem van de georganiseerde criminaliteit in de Europese Unie.
Er is echter een concrete aanleiding voor het feit dat wij er vandaag een spoeddebat aan wijden: op 24 februari zijn in Brindisi twee ambtenaren van de Italiaanse financiële opsporingsdienst Guardia di Finanza vermoord. Deze moord heeft nog eens schokkend duidelijk gemaakt hoeveel gevaar de collega's van de veiligheidsdiensten in de lidstaten lopen die de buitengrenzen van de Europese Unie moeten bewaken, of in regio's werken waar de georganiseerde misdaad actief is omdat ze aan de buitengrens van de Europese Unie liggen.
Deze opsporingsambtenaren verdienen niet alleen onze volledige solidariteit en ons volle respect, zij verdienen vooral dat wij eindelijk begrijpen - waar wij ook wonen in de Europese Unie - dat deze ambtenaren van de Guardia di Finanza in Apulië bijvoorbeeld ook - en ik zeg dat als Duits parlementslid - het grondgebied van de burgers van mijn land beschermen.
Ik denk dat wij in dit Europees Parlement de familieleden van de slachtoffers de vaststelling verschuldigd zijn dat het respect voor de overledenen geen Italiaanse, maar een Europese aangelegenheid is.
Dat is het eerste dat ik hier vast wil stellen.
In de tweede plaats wil ik een politieke oproep doen, omdat wij bepaalde aspecten volgens mij niet voldoende serieus nemen.
Wij zeggen dat het noodzakelijk is de georganiseerde misdaad doeltreffend te bestrijden, maar we bedenken ons veel te weinig dat met de door onszelf in het leven geroepen interne Europese markt, met zijn vrije verkeer van diensten, kapitaal, goederen en personen niet alleen een immense vrije ruimte voor economische activiteit is ontstaan. Overal waar vrije en legale economische activiteit plaatsvindt, krijgt ook de illegale bedrijvigheid de kans zich vrijelijk te ontplooien.
Met dit reusachtige, legale economische gebied hebben we ook een reusachtige ruimte gecreëerd voor de illegale economie. Het is in Europa tegenwoordig mogelijk om smokkel, mensenhandel, fraude met creditcards, drugshandel, prostitutie en allerhande vormen van zware criminaliteit grootschalig te bedrijven.
Het noodzakelijke politieoptreden hiertegen is echter nog altijd overwegend een zaak van nationale bevoegdheden.
De instrumenten voor de bestrijding van de georganiseerde criminaliteit worden op intergouvernementeel niveau uitgedacht.
In de regio Aken, waar ik vandaan kom, ligt een stad die Herzogenrath heet.
Aan de ene kant van de straat ligt Nederland, aan de andere kant ligt Duitsland. Als u aan de Duitse kant een bankoverval pleegt en snel genoeg de Nederlandse kant weet te bereiken, dan hebt u geluk gehad, want de Duitse politie mag u daar niet achterna komen.
Dat is een praktisch voorbeeld van de moeilijkheden die zich bij de bestrijding van de georganiseerde misdaad voordoen, dat duidelijk maakt dat het nodig is grensoverschrijdend, of beter gezegd op Europese schaal op te treden.
Ik wil daarmee zeggen dat de Europese Unie, onder toezicht van het Europees Parlement, eigen operationele bevoegdheden voor de Europese politieorganen nodig heeft voor de bestrijding van die vormen van zware criminaliteit die alleen op Europese schaal te bestrijden zijn.
Ik denk dat wij het de slachtoffers van de steeds meer om zich heen grijpende georganiseerde misdaad verschuldigd zijn, dat wij als politici in de Raad, in de Commissie en in het Parlement de nodige instrumenten ontwikkelen om die misdaad doeltreffend te bestrijden.
Mijnheer de Voorzitter, in Italië was de sigarettensmokkel lange tijd, vooral na de Tweede Wereldoorlog, gehuld in een romantische sluier. Dat was mede te danken aan de neorealistische films.
Wat echter in Apulië en Zuid-Italië gebeurt is allesbehalve romantisch.
Integendeel, de tragische dood van twee belastingsambtenaren is niet alleen een kwestie van openbare orde; dit is wel degelijk een Europees probleem, niet alleen een Europees veiligheidsprobleem, maar vooral ook een belangrijk probleem in de betrekkingen met onze buren aan de overkant van de Adriatische Zee.
De Europese Unie levert een substantiële bijdrage aan de wederopbouw van het voormalig Joegoslavië.
Het optreden van de lokale autoriteiten, die wij met raad en daad moeten bijstaan, is van doorslaggevend belang om de misdaadorganisaties te overwinnen, en dus om de Europese veiligheid te garanderen.
Daarom spijt het ons dat men in de compromisresolutie onze voorstellen niet heeft willen overnemen. Daarin vroegen wij de nieuwe wederopbouwprogramma's afhankelijk te maken van een actieve deelneming van de regeringen van het voormalig Joegoslavië aan de bestrijding van de georganiseerde misdaad.
Wij hopen dat de Raad en de Commissie deze regeringen op de been kunnen krijgen en met hun deelneming aan de conferentie van 19 en 20 mei het startsein zullen geven voor efficiënt optreden op dit gebied.
Mijnheer de Voorzitter, de buitengewone Raad van Tampere van vorig jaar heeft met zijn besluit tot het beleggen van de conferentie van 19 en 20 mei nota genomen van de uiterst moeilijke omstandigheden waarin bepaalde Europese regio's verkeren. Deze conferentie gaat immers over de veiligheid en de ontwikkeling van deze regio's.
Europa probeert zijn grenzen te verleggen en denkt na over de ruimte van vrijheid, veiligheid en rechtvaardigheid. De Adriatische Zee is een grens, evenals de Ionische Zee.
Als wij het uitbreidingproces gewicht willen geven moeten wij onze burgers geruststellen.
Wij moeten onze burgers en de inwoners van deze regio's duidelijk maken dat onze woorden geen politieke voornemens zijn, maar concrete, met de realiteit verbonden maatregelen beogen. Wij moeten hen duidelijk maken dat, als wij spreken over recht en veiligheid, wij hun middelen en stelsels geven om zich veilig te voelen.
Wij hebben al te veel doden gehad. Teveel burgers hebben het leven moeten laten tijdens die strooptochten in Apulië.
Teveel politieagenten hebben met hun leven moeten betalen. Er is een Stabiliteitspact en daarom is het noodzakelijk dat wij concrete maatregelen nemen om aan te tonen dat wij met de uitbreiding van Europa ook de veiligheid uitbreiden.
Mijnheer de Voorzitter, dit onderwerp roept bij mij tegenstrijdige gevoelens op.
Aan de ene kant is het natuurlijk wel waar - en ik zeg dit omdat ik rapporteur ben geweest over de uitbreiding naar Oost-Europa en de binnenlandse veiligheid - dat wij natuurlijk niet alleen in de kandidaat-landen moeten zorgen voor een hoog niveau van veiligheid, zoals we dat zelf doen in de EU, maar in alle Europese landen.
Wij hebben een pan-Europees systeem voor de binnenlandse veiligheid nodig, en de Balkan moet daarbij natuurlijk bijzondere aandacht krijgen omdat wij in Kosovo en de naburige regio's een bijzondere verantwoordelijkheid op ons hebben genomen.
Aan de andere kant moeten we echter oppassen dat we bepaalde volkeren niet op de een of andere wijze in een hokje stoppen.
Daarom zijn wij tegen paragraaf 4 van de gezamenlijke resolutie, waarin Montenegro wordt genoemd.
Natuurlijk heeft Montenegro ook problemen met de binnenlandse veiligheid, net als wij in de EU.
Montenegro loop op dit moment echter groot gevaar: U heeft gehoord dat Milosevic momenteel weer een militaire expeditie tegen Montenegro op touw zet, dat heeft de NAVO gisteren geheel officieel verklaard.
Wij moeten oppassen hem daarvoor geen excuus te bezorgen.
Daarom zeg ik: gemeenschappelijke strijd tegen de georganiseerde misdaad ja, maar liever geen specifieke verwijzing naar Montenegro. Wij moeten Montenegro juist steunen op zijn moeilijke weg naar meer vrijheid.
Mijnheer de Voorzitter, voor mij is de instemming van dit Parlement met een nieuw initiatief voor de bestrijding van de georganiseerde misdaad zeer belangrijk. Blijkbaar heeft men - om te beginnen in de fractie namens welke ik het woord voer - ingezien dat de dramatische gebeurtenissen in Brindisi geen verschijnsel zijn dat zich beperkt tot de regio Apulië, maar ons wel degelijk confronteren met de fundamentele waarden, principes en doelstellingen van het nieuwe Europese beleid.
Hier stuiten wij op het justitie- en veiligheidsprobleem van de burgers van de Europese Unie. Het Parlement, de instellingen van de Unie moeten dit ook zo opvatten en proberen rationele antwoorden te vinden op de door de misdaad onder de burgers veroorzaakte gevoelens van angst en onveiligheid.
Zij moeten de misdaad in al zijn aspecten bestrijden.
Men moet het wrede geweld bestrijden.
Misdadigers deinzen er zelfs niet voor terug om politieagenten en weerloze burgers te doden.
Ook moet men het supranationaal, economisch en financieel misdaadbedrijf bestrijden.
Er zijn sterke banden tussen de misdaadorganisaties in de verschillende landen. Deze breiden hun activiteiten over een steeds groter gebied uit.
Daarom moeten wij hier supranationale maatregelen treffen. Veiligheid is trouwens een van de doelstellingen van Amsterdam en heeft ook ruime belangstelling gekregen tijdens de Europese Raad van Tampere van de afgelopen herfst.
Wij hopen dat concrete besluiten zullen worden genomen en gemeenschappelijke onderzoeksteams worden ingesteld. Tevens willen wij dat er een Europese politieacademie en een echt Europese gerechtelijke instantie zoals EUROJUS in het leven worden geroepen.
Dat is de weg die wij moeten bewandelen. Daarbij moeten wij, in de betrekkingen van de Unie met de landen van de Balkan, rekening houden met de misdaadbestrijding in die landen.
Ook ik wil mijn medeleven betuigen met de nabestaanden van de slachtoffers en mijn waardering uitspreken voor het plichtsbesef waarvan deze twee agenten op die tragische dag bewijs hebben geleverd.
De Commissie heeft met veel belangstelling kennisgenomen van de resoluties over de zorgwekkende toename van illegale activiteiten door criminele organisaties die opereren in verscheidene landen van Zuidoost-Europa.
We delen de in de resolutie geuite bezorgdheid over het feit dat deze internationale misdaadorganisaties, die zich voornamelijk bezighouden met smokkel, drugs- en wapenhandel en handel in illegale immigranten, de uit het Stabiliteitspact voortvloeiende wederopbouw- en ontwikkelingsactiviteiten in gevaar brengen.
Het is duidelijk dat veel van deze criminele activiteiten bijzonder negatieve gevolgen hebben voor de Gemeenschap en de lidstaten.
Zoals u weet, heeft de Europese Raad in juni 1997 een actieplan ter bestrijding van georganiseerde criminaliteit aangenomen. Dit bewijst dat de Europese Raad niet alleen vastbesloten is om de georganiseerde misdaad aan te pakken, maar zich ook bewust is van de noodzaak tot een samenhangende en gecoördineerde aanpak van dit probleem.
Ofschoon een groot deel van de acties erop gericht zijn de samenwerking tussen de vijftien lidstaten te bevorderen, houdt het actieplan ook rekening met de noodzaak om ruimere vormen van internationale samenwerking te ontwikkelen.
Daartoe heeft de Raad in 1998 een pretoetredingspact inzake samenwerking op het gebied van misdaadbestrijding gesloten met de kandidaat-landen.
Wat het specifieke onderwerp van de resolutie betreft - de situatie in de Balkan -, is de Commissie het eens met de constatering dat er een reëel gevaar bestaat van een massale ontwikkeling van georganiseerde misdaadactiviteiten in de regio, als we niet zorgen voor een samenhangende en gecoördineerde actie waarbij de diverse donoren alsook de internationale en regionale instellingen worden betrokken.
De Commissie is van mening dat de lidstaten een cruciale rol kunnen spelen door knowhow en personeel beschikbaar te stellen voor specifieke projecten ter bestrijding van diverse criminele activiteiten in de Balkan, met inbegrip van de strijd tegen corruptie.
De Commissie gelooft dat zij een nuttige bijdrage kan leveren aan het Stabiliteitspact door de knowhow van lidstaten en communautaire fondsen te gebruiken om doelgerichte projecten en activiteiten op te zetten ter bestrijding van de misdaad.
De Commissie is ook bereid om een coördinerende rol te spelen in nauwe samenwerking met de bijzondere coördinator van het Stabiliteitspact.
Daarenboven zou ik willen benadrukken dat de Commissie bezig is met de voorbereiding van een voorstel voor een nieuw financieel instrument dat als algemene rechtsgrondslag zal dienen voor de communautaire bijstand aan de hele regio.
We zullen tegen het einde van de maand een officieel voorstel voorleggen aan de Raad en we hopen dat de nieuwe verordening zo vlug mogelijk in werking zal treden, hopelijk onmiddellijk na het zomerreces.
De Commissie is er nog steeds van overtuigd dat het van cruciaal belang is om doelgerichte maatregelen te nemen ter bestrijding van georganiseerde criminaliteit en deze maatregelen ook volop te ondersteunen. Zij is ook vastbesloten om binnen dit nieuwe kader regionale projecten te ontwikkelen op het gebied van justitie en binnenlandse zaken.
De Commissie kan nu reeds aankondigen dat in het kader van de programmering van de regionale programma's voor 2000, ongeveer 2 miljoen euro werd uitgetrokken voor projecten op het gebied van justitie en binnenlandse zaken.
Daarnaast heeft OLAF multidisciplinaire en multinationale werkgroepen opgericht om de illegale handel in bepaalde goederen te bestrijden, zoals de smokkel van sigaretten, in zoverre deze activiteiten gebeuren op het grondgebied van de Gemeenschap en haar belangen schaden.
Deze werkgroepen concentreren zich op criminele organisaties waarvan het internationale karakter vaststaat.
Ze werden opgericht om steun en operationele bijstand te verlenen aan opsporingsactiviteiten op het gebied van sectoren en producten die het ergste te lijden hebben onder fraude, zoals sigaretten.
Deze werkgroepen hebben de afgelopen jaren belangrijke resultaten geboekt.
In 1996 bijvoorbeeld, vond men gesmokkelde sigaretten voor een totaalbedrag van 800 miljoen ecu, vooral in het transitverkeer.
De totale financiële impact van de ontdekte fraude in deze sector werd voor 1997 geschat op 1,6 miljard ecu; dit bedrag omvat gederfde inkomsten van de lidstaten en eigen middelen van de Gemeenschap.
Het aantal onderzoeken tegen sigarettensmokkel steeg zelfs in 1998, ofschoon de financiële impact lager was dan in voorgaande jaren.
Dit kan worden verklaard door de voortzetting van grootschalige internationale opsporingen en het succes in de strijd tegen de sigarettensmokkel uit Andorra en tegen de zwarte markt in Spanje.
Samenvattend kunnen we zeggen dat wij deze gevaren voor de Gemeenschap heel serieus nemen en hard zullen blijven werken om ze te bestrijden.
Hartelijk dank, commissaris Nielson.
Het debat is gesloten.
De stemming vindt morgen om 17.30 uur plaats.
CITES
Aan de orde is het gecombineerd debat over de volgende ontwerpresoluties:
B5-0243/2000 van mevrouw Maij-Weggen e.a., namens de PPE/DE-Fractie, over de Conventie over de internationale handel in bedreigde dier- en plantensoorten (CITES);
B5-0249/2000 van de heer Sjöstedt e.a., namens de GUE/NGL-Fractie, over de Conventie over de internationale handel in bedreigde dier- en plantensoorten (CITES);
B5-0260/2000 van de heer Davies e.a., namens de ELDR-Fractie, over de Conventie over de internationale handel in bedreigde dier- en plantensoorten (CITES);
B5-0269/2000 van mevrouw Roth-Behrendt, namens de PSE-Fractie, over de Conventie over de internationale handel in bedreigde dier- en plantensoorten (CITES);
B5-0275/2000 van de leden De Roo en Isler Béguin, namens de Verts/ALE-Fractie, over de Conventie over de internationale handel in bedreigde dier- en plantensoorten (CITES).
Voorzitter, geachte collega's, allereerst wil ik de indiener van deze resolutie, mevrouw Maij-Weggen, verontschuldigen.
Zij moest eerder vertrekken vanwege een sterfgeval en begrafenis in de familie.
Het is niet de eerste keer in dit Huis dat gesproken wordt over het CITES-verdrag.
In de loop van de jaren heeft dit verdrag waar 148 landen aan deelnemen veel planten en dieren gered die met uitsterven worden bedreigd.
Vaak gebeurde dat na stevige acties van de kant van milieu- en dierenbeschermingsorganisaties, door acties die heel wat keren werden overgenomen door het Europees Parlement, door de nationale parlementen en ook bijvoorbeeld door het Amerikaanse Congres.
Ook nu dreigen er bij de CITES-vergadering in Nairobi weer foute beslissingen genomen te worden en ook nu treden wij weer in het strijdperk om dat te voorkomen.
Ik wil mij bij deze interventie concentreren op drie gevaren.
Het eerste is dat een aantal zuidelijke Afrikaanse landen heeft voorgesteld om de Afrikaanse olifant van bijlage I naar bijlage II over te brengen, wat betekent dat gecontroleerde jacht wordt toegestaan.
Samen willen die landen ruim 50 ton ivoor oogsten.
Wij vragen de Commissie en de lidstaten dringend om daar niet in mee te gaan.
De lijst van illegaal opgespoord ivoor is nu al zo omvangrijk dat een legale jacht dat probleem alleen nog maar kan vergroten en dat terwijl de totale populatie van de Afrikaanse olifant in twintig jaar van 1,3 miljoen naar 625 duizend is gedaald. Daarmee is een kritische grens bereikt, zoals bekend.
Een tweede gevaar waar ik op wil wijzen is het voorstel van Noorwegen en Japan om de dwergvinvis (minke whale) opnieuw legaal te mogen bejagen in de Noord-Atlantische Oceaan en in de zuidelijke Stille Oceaan.
Ook hier zijn wij tegen, al was het alleen maar omdat deze mooie dieren door beide landen toch al worden bejaagd.
Zo wordt alleen het slechte gedrag alleen maar verder beloond.
Bovendien ook deze dwergvinvis is in gevaar en het is beter om ons aan de afspraak te houden om alle walvissen te beschermen.
Tenslotte, derde voorbeeld, Cuba heeft gevraagd om de karetschildpad (hawksbill turtle) weer naar bijlage II te verschuiven.
Dat is het gevolg van een typisch geïsoleerde visie op een dier dat algemeen met uitsterven wordt bedreigd.
Omdat deze soort vooral in Cuba eieren komt leggen, denkt men dat er meer dan genoeg van zijn en wil men 500 van deze schildpadden per jaar oogsten en u weet waarvoor, voor exclusieve restaurants en om de schilden te verkopen aan Japan.
Een en ander zou een geweldige impuls zijn om verder te gaan met de illegale jacht.
Cuba zou zich moeten schamen voor dit voorstel en bovendien voldoet hun eigen voorstel ook niet aan de door Cuba zelf verdedigde ideologie, die ik ook niet zelf ondersteun, overigens.
Dit zijn kortom drie voorbeelden uit een reeks van voorstellen in Nairobi die ons grote zorgen geven.
Wij roepen de Commissie en de lidstaten op om dit soort voorstellen niet te steunen maar CITES te houden zoals het is.
Laten wij deze eeuw niet slecht maar goed beginnen en samen ervoor zorgen dat niet nog meer planten en dieren worden bedreigd in hun voortbestaan.
Mijnheer de Voorzitter, zoals de vorige spreekster al zei, richten wij ons met deze resolutie op de partijen bij het CITES-verdrag die in april in Nairobi bijeenkomen.
Wij doen dit in een poging om de bedreigde diersoorten opnieuw te beschermen. Soorten als het Aziatisch schubdier, de gorilla's uit Congo, de olifanten - vanwege de verkoop van ivoor - en andere soorten die in de resolutie worden genoemd.
Ik zal in het kort drie maatregelen noemen die de komende dagen absoluut in Nairobi moeten worden genomen.
De eerste is de voorlichting en bewustwording van de publieke opinie, de kopers en de verkopers.
De tweede maatregel betreft sancties voor degenen die nog geen wettelijke maatregelen hebben genomen om straffeloosheid te voorkomen van vooral stropers.
En de derde betreft samenwerking met de ontwikkelingslanden waar de plattelandsbevolking soms noodgedwongen zijn toevlucht tot de handel in bedreigde diersoorten moet nemen om te kunnen overleven.
Voorzitter, de bescherming van bedreigde dier- en plantensoorten is meer dan het behoud van de natuurlijke rijkdom.
Het gaat om de strijd tussen beschaving en barbarisme.
Behoud van de biodiversiteit is ook meer dan het niet laten uitsterven van bepaalde diersoorten, hoe belangrijk ook, zoals olifanten en walvissen.
Aangezien ze dat zelf niet kunnen, moeten we ook opkomen voor individuele dieren, niet alleen thuis, maar overal.
Dat betekent bijvoorbeeld dat het internationale transport van tropische dieren aan banden moet worden gelegd.
Nog steeds doen zich daar schandalige misstanden voor, zowel bij legaal als illegaal vervoer.
Overexploitatie en misbruik kunnen niet alleen door armoede verklaard worden.
Het betreft vaak zelfverrijking van meedogenloze handelaren.
Zonder dat het opvalt zijn dieren bovendien massaal het slachtoffer van natuurlijke rampen en vooral ook oorlogen in Afrika.
Dieren zijn per definitie geen partij.
Meer aandacht voor hun beestachtig lot is een kwestie van beschaving.
Voorzitter, bij de vorige CITES-conferentie nam het Europees Parlement vrijwel unaniem een resolutie aan om de Afrikaanse olifant de hoogste status van bescherming te geven.
De Afrikaanse olifant is nog steeds een bedreigde diersoort, volgens de IUCN.
14 Ministers van de Europese Unie onthielden zich toen laf van stemming en maakten zo het afschieten van olifanten in Afrika legaal.
Alleen de Nederlandse minister stemde toen voor het behoud van de olifant.
Volgende maand, van 10 tot 20 april, staat het lot van die olifant opnieuw op de agenda van de wereldgemeenschap.
Kenia, het gastland, en India hebben het voorstel op tafel gelegd de Afrikaanse olifant weer volledige bescherming te geven.
Afschieten van olifanten om hun ivoren slagtanden te verkopen aan Japan en op papier de opbrengst aan de bescherming van wilde dieren geven is een perverse logica.
Bovendien werkt ze niet.
Zuid-Afrika, Botswana, Namibië en Zambia willen nu nog meer olifanten afschieten.
Ook blijft dit bloedgeld aan de verkeerde strijkstokken hangen.
Ik roep de 15 milieuministers, inclusief de 5 groene ministers, op om op 30 maart tijdens de Milieuraad moed te tonen en de Afrikaanse olifant weer volledig te beschermen.
Volledige bescherming is ook nodig voor de karetschildpad die alleen op Cuba voorkomt.
In drie generaties is meer dan 80% van de populatie verloren gegaan.
Voor de Afrikaanse olifant en de karetschildpad geeft de Europese Commissie voorrang aan bloedhandel met Japan.
Dat is een schande.
Mijnheer de Voorzitter, de Europese Gemeenschap is geen partij bij het CITES-verdrag.
De huidige tekst van het verdrag voorziet enkel in de toetreding van individuele landen.
Het Gaborone-amendement op de CITES-tekst van 1983 zou ons in staat stellen om toe te treden tot het verdrag.
Dit amendement is evenwel nog niet in werking getreden omdat onvoldoende landen het hebben geratificeerd.
De Commissie blijft er langs diplomatieke weg naar streven om voldoende ratificaties te doen plaatsvinden, zodat de Gemeenschap een actievere rol kan spelen bij de implementatie van dit belangrijke verdrag.
Ofschoon wij vooralsnog geen partij zijn bij het verdrag, beschikt de Gemeenschap reeds over een wetgeving die de implementatie van het CITES-verdrag mogelijk maakt.
Deze wetgeving behoort tot de meest uitgebreide en gedetailleerde ter wereld.
Het beleid van de Commissie is gebaseerd op twee principes: instandhouding en duurzaam gebruik. Volgens deze principes zijn volkeren en staten de beste beschermers van hun eigen fauna en flora.
Wat de specifieke punten in de resoluties van het Parlement betreft, zijn wij het eens over de noodzaak tot dwingende maatregelen op het gebied van de handel in wilde dieren in India.
We zullen de Indiase autoriteiten benaderen langs de door u uitgezette weg, en al het mogelijke blijven doen om de doelstellingen van het CITES-verdrag te ondersteunen en te bevorderen.
Wat betreft de voorstellen voor de aanstaande conferentie van de partijen bij het CITES-verdrag, heeft de Commissie nog geen officieel voorstel geformuleerd.
Maar ik zal u alvast zeggen wat ons algemeen standpunt is over de belangrijkste punten.
Inzake walvissen, moet het standpunt van de Gemeenschap ondubbelzinnig zijn.
Het verbod op de commerciële walvisvangst moet van kracht blijven totdat de Internationale Walvisvangstcommissie officieel heeft vastgesteld dat de passende controles op het beheer van walvisbestanden operationeel zijn.
De voorstellen van Japan en Noorwegen om de walvishandel te hervatten moeten we dus verwerpen.
Inzake Afrikaanse olifanten, zijn we voor het handhaven van de status-quo, tot we een duidelijk beeld hebben van de impact van de internationale handel die sinds 1997 is toegestaan.
Volgens ons mogen we geen enkele van de ingediende voorstellen ondersteunen.
Wat de voorstellen over Cubaanse karetschildpadden betreft, moet de Gemeenschap zich verzetten tegen de hervatting van de gewone jaarlijkse handel in schildpadden.
We moeten ons echter soepeler opstellen ten aanzien van de opruiming van de Cubaanse schildvoorraden, tot we de positie kennen van de buurlanden van Cuba.
Inzake haaien tenslotte, is er reden tot bezorgdheid, en vooral het voorstel betreffende reuzenhaaien moet worden ondersteund.
Op dit punt zal CITES echter nauw moeten samenwerken met regionale visserij-instanties en met de Voedsel- en Landbouworganisatie van de Verenigde Naties.
Hartelijk dank, commissaris Nielson.
Het debat is gesloten.
De stemming vindt morgen om 17.30 uur plaats.
Mijnheer de Voorzitter, ik zie op de agenda dat de stemming over de situatie in Irak werd afgelast.
Kunt u mij zeggen waarom en op wiens verzoek?
De stemming is niet van de agenda afgevoerd, mijnheer Perry. De indieners hebben echter zelf beide voorstellen ingetrokken, en als er geen voorstellen zijn om over te stemmen, dan is ook duidelijk dat die bij de stemming niet meer worden vermeld.
Ik weet niet precies wat de indieners van de voorstellen heeft bewogen ze in te trekken - dat moet u ze zelf maar vragen -, maar het is duidelijk dat wanneer de voorstellen eenmaal zijn ingetrokken, er niet meer over kan worden gestemd.
Misschien kan collega Swoboda kort uitleggen wat hierachter schuilgaat.
Mijnheer de Voorzitter, u heeft helemaal gelijk. Wij hebben de ontwerpresoluties ingetrokken, en ik wil onze collega's wel even uitleggen waarom.
Wij hebben ze ingetrokken omdat we op de volgende vergadering in Straatsburg een langer en uitgebreider debat over dit onderwerp zullen voeren.
Ik denk dat het gelet op de ernstige situatie in Irak zinvoller is om ons pas na een debat, en na de verklaringen van de Raad en de Commissie over die situatie uit te spreken, en niet door middel van een spoeddebat.
Dat was onze reden voor de intrekking.
Mijnheer de Voorzitter, wat de heer Swoboda zojuist gezegd heeft geldt ook voor mijn fractie.
Wij hebben onze resolutie om dezelfde reden ingetrokken, namelijk omdat het debat in april zal plaatsvinden.
Dank u wel, mevrouw Grossetête. Ik denk dat uw motieven zo duidelijk zijn.
Ik geef het woord aan de heer Buttiglione voor een motie van orde.
Mijnheer de Voorzitter, ik heb de resolutie ingetrokken, ofschoon ik ervan overtuigd ben dat wij een fout hebben gemaakt en een kans hebben gemist om iets te ondernemen. Nu bestond de mogelijkheid tot overeenstemming, nu was het nog op tijd geweest.
Dit is de tweede keer dat wij de aanneming van deze resolutie uitstellen. Ik hoop dat de gebeurtenissen inmiddels niet in een stroomversnelling terechtkomen en wij geen kans meer krijgen om daarop invloed uit te oefenen en de vrede te bewaren.
Dank u wel, mijnheer Buttiglione.
Wij gaan nu over tot de stemming.
Stemming (voortzetting)
Mijnheer de Voorzitter, ofschoon we deze stemming beter hadden gehouden rond de middagpauze, vind ik het goed als we het nu doen.
Mijnheer de Voorzitter, ik steun graag het voorstel van mijn bijzonder geachte en zeer sympathieke collega, barones Ludford.
Laten we erover stemmen!
Mijnheer de Voorzitter, ik wil alleen even vragen waarom mijn collega's zo plotseling van gedachten zijn veranderd.
Mijnheer Posselt, ik wil voorstellen dat u dat achteraf aan beide collega's vraagt.
Ik wil daar nu geen openbaar debat over houden in de plenaire vergadering.
Vóór de stemming over amendement 53:
Mijnheer de Voorzitter, ik heb er namens de Confederale Fractie Europees Unitair Links/Noords Groen Links op aangedrongen de amendementen 53 en 55 op paragraaf 17 van het verslag in te trekken.
Het blijkt dat deze twee amendementen tot tegengestelde interpretaties kunnen leiden, met name in een aantal verschillende talen.
Ik ben tegen classificering van etnische groeperingen omdat dit leidt tot stigmatisering van immigranten.
In de amendementen 53 en 55 wordt voorgesteld de term "etnisch" weg te laten.
Het gebruik van de term "gegevens" kan refereren aan statistieken over de omvang van het racisme en de discriminatie. Dit kan op zich positief zijn, maar doet ook denken aan het opstellen van gegevensbestanden.
Dit kan voor de nodige problemen zorgen.
Wij hebben hier met betrekking tot EURODAC over gespreken.
Om deze redenen heb ik erop aangedrongen deze twee amendementen in te trekken.
Dank u wel, mijnheer Sylla.
Wij hebben er nota van genomen.
Mijnheer de Voorzitter, ik wil de heer Sylla hartelijk danken voor het feit dat hij de genoemde amendementen heeft ingetrokken. Ik wil hem echter vragen of volgens hem in het ongewijzigde gedeelte van de eerste zin van amendement 54 zich niet hetzelfde probleem voordoet.
Ik heb hier de Engelse versie voor mij liggen. Hierin staat in het Engels: "stresses that the EU must collect reliable ethnic data as a basis for review".
Het probleem zit hem vooral in de woorden "reliable ethnic data". Is het niet beter om de woorden "ethnic data" door middel van een mondeling amendement te wijzigen?
Mijnheer Désir, de indiener heeft daar al op geanticipeerd door het amendement reeds voor de stemming in te trekken.
Over dat amendement wordt dus niet gestemd.
(Het Parlement neemt de resolutie aan)
Mijnheer de Voorzitter, ik wil de vergadering niet ophouden; ik wil alleen het Bureau vragen te overwegen, in het vervolg geen voorstellen tot schrapping van complete alinea's meer te accepteren, zodat we het probleem dat zich vandaag voordoet kunnen vermijden.
Ik wil u vragen daarover na te denken.
Mijnheer Swoboda, dat komt doordat we in onze wijsheid hebben besloten het Reglement in die zin te veranderen, en als ik mij goed herinner - en ik weet dat omdat ik achter u zit - heeft u daar ook voor gestemd.
Als u dat niet meer wilt, moet ik u vragen een nieuw voorstel in te dienen om het Reglement opnieuw te wijzigen, en dan doe ik het graag anders.
Mijnheer de Voorzitter, ik geef graag toe dat ik nog wat te leren heb.
Dat geldt ook voor mij, mijnheer Swoboda!
Mijnheer de Voorzitter, het gaat om een beroep op het Reglement. Ik ben heel tevreden dat dit verslag is aangenomen.
We hebben erg lang gedaan over de stemming.
De meeste van deze amendementen komen van de technische fractie van racisten en van de PPE-DE-Fractie. Het gaat om standpunten die reeds zijn verworpen in de commissie.
We zouden niet zoveel tijd mogen besteden aan amendementen die al eerder zijn ingediend en toen werden verworpen.
We hadden veel sneller kunnen gaan, want het standpunt van het Parlement stond eigenlijk al vast.
Mijnheer Evans, u roert hiermee een fundamenteel probleem aan, dat te maken heeft met de manier waarop wij dit in ons Reglement hebben geregeld.
Als dergelijke amendementen reglementair en op tijd worden ingediend, worden ze door de Voorzitter normaal aan de orde gesteld en behandeld.
Ik geef het woord aan de heer Speroni voor een motie van orde.
Voorzitter, ik weet niet of dit een traditie is, maar de heer Evans had het over de "technische fractie van racisten" . Wij zijn echter de technische fractie van onafhankelijken.
Dat was vast een probleem met de vertaling, mijnheer Speroni, daar ben ik van overtuigd!
Verslag (A5-0055/2000) van de heer Belder, namens de Commissie buitenlandse zaken, mensenrechten, gemeenschappelijke veiligheid en defensiebeleid, over de mededeling van de Commissie over de bestrijding van racisme, vreemdelingenhaat en antisemitisme in de aspirant-lidstaten (COM(1999) 256 - C5-0094/1999 - 1999/2099(COS))
(Het Parlement neemt de resolutie aan)
Verslag (A5-0067/2000) van mevrouw Read, namens de Commissie industrie, externe handel, onderzoek en energie, over Europe - een Informatiemaatschappij voor iedereen: Mededeling over een initiatief van de Commissie voor de buitengewone Europese Raad van Lissabon op 23 en 24 maart 2000 (COM(1999) 687 - C5-0063/2000 - 2000/2034(COS))
(Het Parlement neemt de resolutie aan)
Mijnheer de Voorzitter, waarde collega's, dit is mijn eerste stemverklaring sinds jaren, en bovendien mijn eerste stemverklaring als voorzitter van de PPE-DE-Fractie.
Helaas kon onze fractie om principiële redenen niet voor het verslag-Ludford "Bestrijding van racisme en vreemdelingenhaat in de Europese Unie" stemmen.
Wij zijn van mening dat hier een goede zaak, namelijk de strijd tegen racisme en vreemdelingenhaat, wordt misbruikt voor doeleinden die daar buiten staan, en dat er dingen in dit verslag staan die niets met de strijd tegen racisme en vreemdelingenhaat te maken hebben.
Daarom heeft onze fractie zich overwegend van stemming onthouden of tegen het verslag gestemd.
De redenen daarvoor zijn de volgende.
In de eerste plaats veronachtzaamt het verslag-Ludford het grondbeginsel van de subsidiariteit, en maakt het daar zelfs inbreuk op. In de paragrafen 4, 6, 11, 20 en 27, tweede gedachtestreepje, worden namelijk maatregelen voorgesteld als het in overheidsdienst nemen van burgers van derde landen en de verplichte aanpassing van onderwijsleerplannen en lerarenopleidingen.
In de tweede plaats bevat het verslag elementen die met de thematiek ervan absoluut niets van doen hebben. Zo wordt in de paragrafen 19, 22 en 30 om maatregelen gevraagd als het verlenen van stemrecht aan staatsburgers van derde landen bij de gemeentelijke en Europese verkiezingen.
In de derde plaats bevat het verslag-Ludford vijf punten die buiten de in het verslag behandelde periode vallen en die absoluut niets met het verslag te maken hebben.
Ik wil aantonen dat dit verslag absurd is - en ik zou willen dat er nu meer leden naar mij luisterden, vooral degenen die net de zaal verlaten -, ook al betreur ik het dat juist over dit verslag te moeten zeggen.
De absurditeit schuilt in het volgende: het is niet alleen zo dat minder dan een derde van de collega's hun stem hebben uitgebracht, er werd ook een uitspraak gedaan tegenover een lidstaat van de Europese Unie, namelijk tegenover Oostenrijk, die inhield dat het Parlement zich nu bij de sancties van de veertien lidstaten aansluit.
Het Parlement heeft in februari, na een verhitte discussie in Brussel, met grote meerderheid besloten zich niet achter deze sancties te scharen. Vandaag sluiten we ons echter wel bij deze sancties aan, terwijl maar een kleine minderheid van de leden aanwezig is om aan het debat deel te nemen.
Het gaat dus om twee dingen: ten eerste, dat dit een onderwerp is dat buiten het bestek van het verslag valt, en ten tweede, dat wij hier terugkomen op een kwestie die we al lang en met grote meerderheid hebben beslist.
Dat vind ik niet in de haak!
Mijn fractie heeft zich derhalve helaas van stemming moeten onthouden, of tegen moeten stemmen.
(Applaus)
Mijnheer de Voorzitter, ik heb tegen dit verslag gestemd omdat ik een goede fles wijn niet naar het etiket beoordeel, maar naar de inhoud.
Dit verslag is weliswaar voorzien van het etiket "antiracisme", maar de inhoud is een ondrinkbaar brouwsel van ideologische wartaal, en verdient het predikaat anti-racismeverslag niet.
Dit verslag valt niet te verbeteren, en ik waarschuw het Parlement ervoor zich verder met dit soort absurde verslagen belachelijk te maken, want racismebestrijding is een te belangrijke aangelegenheid om als podium voor strijdlustig ideologisch vertoon te worden gebruikt.
Hoewel wij een groot aantal overwegingen in het verslag over de bestrijding van racisme en vreemdelingenhaat niet kunnen onderschrijven, hebben wij toch voor dit verslag gestemd. In deze tekst wordt namelijk een standpunt ingenomen tegen de discriminatie en voor het recht van de minderheden.
Wij kunnen ons evenwel geheel niet scharen achter de felicitaties die het Parlement tot zichzelf richt.
Allereerst zijn de meeste voorstellen ten gunste van de rechten van minderheden te vaag en te vrijblijvend. Verder getuigen deze voorstellen van hypocrisie.
Het Parlement presenteert zich immers als beschermer van de immigranten en minderheden, terwijl het beleid in de lidstaten tegen de immigranten gericht is. Neem bijvoorbeeld de jacht op de illegalen.
Tenslotte wordt in het verslag volledig voorbijgegaan aan de onderliggende economische en sociale oorzaken die racistische en xenofobe extreem-rechtse demagogen in de kaart spelen. Dit geldt met name voor de omvangrijke werkloosheid en de toegenomen armoede onder een groeiend deel van de bevolking.
Mijnheer de Voorzitter, ik voer het woord namens de Spaanse delegatie in de Fractie van de Europese Volkspartij om uit te leggen waarom wij ons van stemming onthouden hebben.
Normaal gesproken is onthouding geen duidelijke keuze, maar in dit geval wel.
Wij hebben ons van stemming onthouden, omdat wij het enerzijds eens zijn met de symboliek en de beginselen van de strijd tegen racisme en vreemdelingenhaat en omdat een aantal paragrafen van dit verslag belangrijke verklaringen bevatten. Ik noem twee voorbeelden: paragraaf 8 over de taken van het Europees Waarnemingscentrum voor racisme en vreemdelingenhaat; en paragraaf 24, waarin de lidstaten tot bestrijding van een aantal zeer concrete onderwerpen worden opgeroepen.
Maar anderzijds is dit verslag, anders dan het verslag-Haarder waarover wij vanochtend hebben gestemd, een zeer demagogisch verslag dat juridisch gezien onnauwkeurig is.
Dit Parlement, dat medewetgever is, dient te weten dat al zijn uitspraken een juridische of in dit geval een quasi-juridische waarde hebben. Daarom zou het zorgvuldiger te werk moeten gaan.
Om daarvan slechts één voorbeeld te geven: paragraaf 22, waarin wordt gevraagd het Europees burgerschap inhoud te geven door onderdanen van derde landen die in de Gemeenschap wonen het recht te verlenen hun stem uit te brengen bij lokale en Europese verkiezingen.
Dat is om te beginnen natuurlijk al in tegenspraak met het Verdrag.
Bovendien is het slecht geformuleerd.
Zo zou ik nog meer voorbeelden kunnen geven om onze onthouding te rechtvaardigen.
Mijnheer de Voorzitter, ik wil heel kort een verklaring afleggen namens de Oostenrijkse delegatie van de sociaal-democraten.
Wij hebben voor dit verslag gestemd omdat wij denken dat het ondanks de formulering van enkele passages een goed verslag is. Ik vind de manier waarop dit verslag hier in sommige stemverklaringen werd gekwalificeerd absoluut onterecht.
Wij hebben ons bij paragraaf 10 van stemming onthouden.
Wij zouden de voorkeur hebben gegeven aan een verklaring die precies overeenkomt met wat het Europees Parlement in zijn resolutie over Oostenrijk heeft besloten.
Aangezien deze paragraaf echter toch is aangenomen, hebben wij voor dit verslag gestemd omdat het in wezen een positieve strekking heeft.
Mijnheer de Voorzitter, ik ben fervent voorstander van de strijd tegen iedere vorm van racisme en vreemdelingenhaat, maar ik heb me van stemming over de door mevrouw Ludford ingediende resolutie onthouden. Ik ben namelijk van mening dat het hier om een resolutie gaat die van alles en nog wat behandelt en ook tegenstrijdigheden bevat.
Ik denk dat dit soort resoluties ons Parlement niet tot eer strekt.
Voor ons en onze fractie was het een groot genoegen te kunnen stemmen voor het verslag-Ludford, dat betrekking heeft op een hoogst belangrijk thema: de bestrijding van racisme en vreemdelingenhaat.
Wij betreuren en veroordelen de houding van degenen die hebben gestemd tegen gezinshereniging, tegen het aanmoedigen van etnische minderheden om deel te nemen aan verkiezingen, tegen een politie die de etnische verscheidenheid van Europa weerspiegelt en tegen multi-etnische parlementen.
De Britse Labourafgevaardigden en de PSE-Fractie hebben gestemd voor amendement 2, waarin wordt voorgesteld paragraaf 17 te schrappen, niet omdat we gekant waren tegen de bedoelingen en motieven achter deze paragraaf, maar omdat die dubbelzinnig is en vatbaar voor verkeerde interpretaties.
De strijd tegen racisten en vreemdelingenhaters in onze maatschappij, tegen diegenen die Europa willen verdelen, is een strijd die moet en zal gewonnen worden.
Wij van de conservatieve partij steunen de meeste maatregelen tegen racisme en vreemdelingenhaat in het verslag-Ludford.
Wij onthouden ons evenwel van stemming bij de eindstemming aangezien wij van mening zijn dat arbeidswetgeving tot een gebied behoort waar het subsidiariteitsbeginsel dient te worden toegepast, zoals aangegeven in paragraaf 17.
Het verslag-Ludford over de strijd tegen racisme en vreemdelingenhaat lijkt, net als het gelijktijdig uitgebrachte verslag-Haarder over de rechten van de mens in de Europese Unie, vervuld van kwade bedoelingen. Los van de wettige bescherming van de aan de menselijke waardigheid gekoppelde rechten, lijken beide verslagen namelijk systematisch, stap voor stap, het staatsburgerschap, nationaal dan wel Europees, uit te willen hollen.
Zowel in het ene als in het andere verslag krijgt men de indruk dat het gaat om de rechten van ongedifferentieerde individuen die waar dan ook op deze wereld zouden kunnen wonen, in plaats van om de rechten van personen die zich op een bepaald moment op een bepaalde plaats bevinden, met eigen tradities, waarden en normen. Ik bedoel dus de burgers uit onze eigen landen, die ons hiernaartoe hebben gestuurd om voor hen op te komen, en niet voor iets anders.
Ik vind dat men zich met de benadering in deze verslagen eigenlijk niet aan de opdracht houdt.
Zo wil men in het verslag-Ludford de gelijkheid van Europese burgers en onderdanen uit derde landen zover doorvoeren dat vreemdelingen voortaan op dezelfde wijze als de burgers van de lidstaten als ambtenaar in dienst mogen treden van de Europese instellingen of dat zij hetzelfde recht op vrij verkeer en op gezinshereniging moeten krijgen als de ingezetenen van de Europese Unie.
Op alle niveaus verdwijnen de verschillen nu in het verslag-Haarder ook al de rechten van homoseksuele paren aan die van het traditionele gezin worden gelijkgesteld.
In de twee verslagen wordt bovendien meteen maar even verzocht om immigranten het recht te verlenen bij lokale en Europese verkiezingen hun stem uit te brengen.
Vooral uit die Europese verkiezingen blijkt de bedoeling heel duidelijk.
Want hoewel het recht op deelname aan lokale verkiezingen soms nog onder het mom van praktische motieven kan worden gebracht, deelname aan Europese verkiezingen heeft een puur ideologische betekenis: men wil laten zien dat het toekomstige Europa geen supernatie mag worden (al is er wel een superstaat), maar een open geheel, een doorgangsgebied waar de rechten die eerst bij de staten zijn weggehaald opnieuw worden verdeeld, maar nu over iedereen.
Nog een opvallende gelijkenis: in beide verslagen wordt gevraagd om de voorgestelde nieuwe "rechten" vast te leggen in het Handvest van de grondrechten van de burgers van de Unie, dat in voorbereiding is. Over dit handvest heb ik mij eergisteren tijdens het debat over het verslag van Duff­Voggenhuber al uitgesproken.
En natuurlijk wordt erop aangedrongen dat dit document morgen rechtsgeldigheid krijgt en voor alle lidstaten bindend wordt.
Dit is weer zo'n element waaruit blijkt dat dit handvest, mocht het echt in de voorgestelde vorm door het Europees Parlement worden aangenomen, dienst doet als werktuig om de staten te reduceren. Overigens zullen wij ons met hand en tand tegen aanname in deze vorm verzetten.
Wij zien hier opnieuw dat Europa weinig weerstand heeft tegenover pressiegroepen, excentrieke minderheden en zelfs tegenover buitenlandse belangen.
En daaruit trekken wij dan weer dezelfde les: de macht moet dicht bij de burgers blijven liggen en mag alleen wanneer het echt niet anders kan, worden overgedragen aan transparante instellingen die er alles aan gelegen is hen te beschermen en waarover zij volledige zeggenschap hebben.
Wij steunen het humanistisch uitgangspunt dat aan de basis ligt van het verslag.
Wij vinden het goed dat het verslag zich concentreert op de oorzaken van racisme en vreemdelingenhaat in Europa.
Wij vinden de strijd tegen racisme en vreemdelingenhaat belangrijk, met name via onderwijs, betere werkgelegenheid enzovoort.
Het is ook positief dat in het verslag wordt gepleit voor betere integratiemogelijkheden voor burgers uit derde landen.
Om deze redenen stemmen wij voor het verslag. Over het algemeen vinden wij immers dat racisme en vreemdelingenhaat bestreden moeten worden.
Wij onderstrepen echter dat wij de in het verslag voorgestelde middelen ter bestrijding van racisme en vreemdelingenhaat niet kunnen goedkeuren.
Wij vinden dat initiatieven zoals een gemeenschappelijk asielbeleid en EURODAC - die de verdachtmaking van asielzoekers in de hand werkt - niet bevorderlijk zijn voor de strijd tegen racisme en vreemdelingenhaat.
Ik wil de rapporteur feliciteren met de kwaliteit van haar werk naar aanleiding van het verslag van de Europese Commissie over de tenuitvoerlegging van het Europees Jaar tegen racisme (1997).
De recente gebeurtenissen in Oostenrijk tonen helaas aan dat de strijd tegen racisme, antisemitisme en vreemdelingenhaat nog steeds actueel is.
Zoals in het verslag wordt aangegeven, is er nogal wat reden voor "ontzetting over de deelname van de FPÖ van Jörg Haider aan de Oostenrijkse regering".
Ik maak graag van de gelegenheid gebruik om nogmaals te benadrukken hoe belangrijk het is de druk op de Oostenrijkse regering te handhaven en het publieke debat daarover te blijven voeden.
We lopen inderdaad het risico dat we de situatie voor lief gaan nemen.
Ik zeg het nog maar eens: dat het gewoon wordt, dat is het grootste gevaar.
De bres die hiermee is geslagen in de grondslag van onze Europese Unie, namelijk in de onvoorwaardelijke eerbiediging van de grondrechten, mag geen precedent scheppen.
Overal in Europa hopen extreem-rechtse partijen te kunnen profiteren van het aan de macht komen van deze fascistisch getinte coalitie.
Als Europese democraten zijn wij verplicht om waakzaam te blijven en om de misstap uit te lokken die tot de val van de huidige regering zal leiden.
Ik ben er persoonlijk klaar voor om deze strijd tot het einde toe te voeren!
Net als de rapporteur ben ik van mening dat de diversiteit die we in Europa op het gebied van afkomst, religie, cultuur en taal kennen, een bron van levenskracht is, en essentieel voor de toekomstige economische en sociale welvaart van Europa.
Daarom moeten de overheden van de lidstaten en de instellingen van de EU verplicht worden om rassengelijkheid actief te bevorderen en concrete actie te ondernemen om te komen tot een grotere etnische verscheidenheid van hun gelederen.
Overigens ondersteun ik het idee dat de hoofdverantwoordelijkheid voor de strijd tegen racisme en vreemdelingenhaat en de bevordering van gelijke kansen onder de uitdrukkelijke bevoegdheden van één lid van de Europese Commissie moet komen te vallen.
Er is nog een voorstel dat onze volle aandacht verdient.
De suggestie is gedaan om de lidstaten de volgende punten als formele vereisten op te laten nemen in de lesprogramma's van scholen en lerarenopleidingen: onderwijs over Europa in de wereld, met name over slavernij en kolonialisme, de geschiedenis en cultuur van minderheidsgemeenschappen, over de gevaren van racisme, vreemdelingenhaat en onverdraagzaamheid, met inbegrip van de holocaust en antisemitisme, alsmede over de absolute noodzaak van rassenverdraagzaamheid en de waarden die verbonden zijn met diversiteit.
Om terug te komen op Oostenrijk: misschien ligt een van de oorzaken van de opkomst van dat extremisme wel in het feit dat in dat land niet kritisch genoeg naar de eigen geschiedenis is gekeken.
Tot besluit verzoek ik om, in het kader van de intergouvernementele conferentie, na te denken over de mogelijke wijziging van het verdrag van Amsterdam en wel van artikel 7 dat is bedoeld om lidstaten die zich schuldig maken "aan ernstige en voortdurende schending" van vrijheden en fundamentele rechten te kunnen straffen.
De strijd tegen racisme en xenofobie kan niet alleen via speciaal voor dat doel in het leven geroepen wetgeving gevoerd worden.
Deze strijd zal eerst en vooral gevoerd moeten worden door maatregelen die werkelijk iets doen aan de onderliggende oorzaken die leiden tot de verspreiding van dit fenomeen.
In het onderhavige verslag komt een reeks aspecten aan de orde waar we het helemaal mee eens kunnen zijn. Met name die aspecten waarmee beoogd wordt de grondrechten te garanderen van burgers uit derde landen die de lidstaten van de Europese Unie hebben uitgekozen als werk- en verblijfplaats.
Bijzondere aandacht dient uit te gaan naar de toekenning van politieke rechten, door het verlenen van stemrecht bij lokale en Europese verkiezingen aan burgers van derde landen die in de Europese Unie wonen.
Om de hier vermelde redenen stemmen wij voor het verslag.
Als oud-minister voor rassenverhoudingen in het Verenigd Koninkrijk ben ik mij heel goed bewust van de noodzaak om voortdurend te zoeken naar manieren om de verhoudingen tussen alle groepen en belangen in de bevolking te verbeteren.
Dit vereist een zorgvuldige beleidsmix, in de eerste plaats van opvoeding en onderwijs, en, alleen wanneer het absoluut noodzakelijk is, van wetsvoorschriften.
Deze evenwichtige benadering ontbreekt volledig in het verslag.
Het is een politiek van grootse gebaren, waarin het gezond verstand moet wijken voor de ideologie van de rapporteur.
Het verslag is schadelijk door zijn felheid.
Het erkent niet de belangrijke resultaten die de EU-lidstaten hebben geboekt op het gebied van rassenverhoudingen.
Het verkondigt een defaitistische visie, in plaats van een positieve boodschap.
Het is een belediging voor personen die zich inspannen voor een betere situatie, en daarom stuit het veel mensen tegen de borst.
Kort gezegd, het maakt misbruik van de mogelijkheden die ons Parlement heeft gecreëerd om een debat te voeren en beslissingen te nemen over kwesties als deze, die van vitaal belang zijn en een betere behandeling verdienen.
Degenen die zich echt bekommeren over dit vraagstuk weten hoe moeilijk de problemen zijn.
We kunnen deze erbarmelijke voorstellen onmogelijk ondersteunen, vooral omdat de aanpak van barones Ludford zou leiden tot het ongewenste resultaat dat de meerderheid zich zou keren tegen de minderheid, in plaats van de onderlinge verhoudingen te verbeteren.
Dit verslag zou rassenverhoudingen eerder ondermijnen dan verbeteren.
Dat kan niet de bedoeling zijn.
Het verslag van Sarah Ludford is een voortreffelijk staaltje van morbide en destructieve razernij tegen de identiteit van de volken en naties van Europa, tegen hun recht op verscheidenheid, tegen hun recht op zelfbeschikking, om eigen baas te blijven en niet mee te werken aan sociale, culturele en institutionele desintegratie.
De ziekelijke, fanatieke en dwangmatige waanzin van het "antiracisme" is niet meer dan de psychologische kant van de kolonisatie van Europa en de onderwerping van zijn bevolkingsgroepen.
Het schuldgevoel dat uit alle macht bij de Europeanen wordt opgeroepen, terwijl die toch vrijgevig, gastvrij en open ten opzichte van andere culturen staan en het tegenovergestelde van racisme en onverdraagzaamheid vertegenwoordigen, heeft slechts ten doel om ervoor te zorgen dat zij het onacceptabele gaan accepteren, dat ze zich in stilte de algemene en algehele kolonisatie laten welgevallen, een nieuwe samenleving waarin zij nog slechts een onderworpen minderheid zijn.
De morele inquisitie, de propaganda en de permanente psychische conditionering waaraan wij worden onderworpen doen niet onder voor de meest verwerpelijke methoden van de 'heropvoedingskampen' van communistische regimes.
Maar, dankzij de barones en haar mensen, kunnen we door dit verslag in elk geval wel de nieuwe collaborateurs leren kennen.
U bent gewaarschuwd!
Europa kent momenteel grote problemen.
Of wij willen of niet, Europa vertegenwoordigt voor de ingezetenen van de lidstaten niet de stralende ster die het zo graag wil zijn.
Europa is wat het lijkt, dat wil zeggen een apparaat dat op grote afstand van alles voorschrijft en dat als enige taak lijkt te hebben om normatieve pietluttige regeltjes uit te vaardigen met de overduidelijke bedoeling om te centraliseren en uniformeren.
In die context duikt net als elk jaar weer het debat over de mensenrechten op, in de wereld en in de Unie. Dit jaar wordt het gekoppeld aan de strijd tegen racisme in de Unie en in de kandidaat-landen.
Die discussie zou aan het geheel nog dat beetje 'ziel' kunnen verschaffen dat het zo node mist.
Maar dat is niet zo.
De rapporteurs, de Commissie vrijheden en rechten van de burger, justitie en binnenlandse zaken en de plenaire vergadering hebben ons teksten voorgeschoteld waar geen enkel leven in zit.
Deze pseudo-verdedigers van de mensenrechten hebben gewoonweg uit het oog verloren dat de mens geen concept is, geen politiek programmapunt.
De waardigheid en missie van de menselijke persoon zijn veruit superieur en zelfs tegengesteld aan wat wij vandaag krijgen opgediend.
Respect voor de menselijke persoon betekent de erkenning dat bij wettige rechten ook wettige plichten horen, dat vrijheid op verantwoorde wijze moet worden beleefd en dat de natuurlijke waardigheid de aanwezigheid van morele waarden veronderstelt.
Het gaat niet om inperking van de vrijheid, maar juist om de bewustwording van het feit dat de mens temidden van zijn familie leeft, deel uitmaakt van een land en van de mensheid. Allemaal gemeenschappen die hem regels opleggen die ervoor zorgen dat wij in een beschaafde en niet in een barbaarse samenleving leven.
Ik zeg niet zozeer dat het Europees Parlement een kans heeft gemist, maar meer dat het zichzelf weer eens trouw is gebleven: de vrijheid staat zo hoog in het vaandel dat deze tenslotte helemaal om zeep wordt gebracht.
Ik kon het verslag van barones Ludford niet aannemen en mijn stemonthouding moet dan ook uitdrukkelijk als een afwijzing worden opgevat. Ik wijs het verslag af vanwege de onbetamelijkheden die erin worden geuit en het overdreven karakter van bepaalde passages.
Diverse verklaringen en eisen, met name die betrekking hebben op ingezetenen van derde landen die woonachtig zijn in de lidstaten van de Europese Unie, zijn overdreven en provocerend.
Dit leidt tot reacties die in het verslag de kwalificatie 'racistisch' krijgen, terwijl de meerderheid van de burgers in onze lidstaten vaak niet begrijpt waarom ingezetenen van derde landen die hier woonachtig zijn per se over dezelfde rechten moeten beschikken als zij, zoals het recht om te stemmen, terwijl dat omgekeerd in die derde landen voor burgers van de Europese Unie helemaal niet het geval is.
Ik weet dat ik met deze uitleg het risico loop het hele mediacircus over me heen te krijgen en ik zou daarmee in de val lopen die in bepaalde delen van het verslag wordt gezet voor degenen onder ons die zich nog durven uit te spreken tegen zo'n overdreven voorstelling van zaken. Want daaraan is de toename van racisme en vreemdelingenhaat die het verslag van barones Ludford meent te moeten constateren, vooral toe te schrijven.
Vandaag stelt het Europees Parlement ons voor aan de nieuwe mens in een nieuwe wereld.
In plaats van een verslag van de praktijk, goed of slecht, met betrekking tot racisme in de Unie, is het verslag-Ludford een programma van een extreem-links liberale politiek die zich eigenlijk helemaal niet zo druk maakt over de natuurlijke rechten van de mens.
In feite komt er uit de teksten een beeld naar voren van de landen van Europa en met name van de lidstaten als vreselijke oorden waar dagelijks de meest elementaire rechten worden geschonden en waar de overheid en haar organen onder meer op, ik citeer "de terreinen van politie, justitie en immigratiediensten" een totalitair en onmenselijk beleid voert.
Ach wat is het goed toeven in China, op Cuba of in Noord-Korea!
Tegenover deze onderdrukkers waakt de Europese Unie: zij kan dat, want zij staat dicht bij de mensen en is zo met hun geluk begaan dat ze er dagelijks over waakt en nieuwe, tot nu toe ongekende rechten ontwikkelt; zij kan, op grond van haar zó democratische beginselen en functioneren, die nieuwe Staat creëren die is verlost van alle zonden en zij kan die onomstreden leidsvrouw zijn die haar volgelingen naar een "zonnige toekomst" leidt.
Maar niet heus.
Gemeenschappen hebben, of zij nu nationaal of Europees zijn, behoefte aan maatstaven die niemand uitsluiten maar op grond waarvan duurzame relaties mogelijk zijn.
De meeste van onze landen zijn pluriform wat betreft religie en hebben altijd andere vreemde volken en etnische groepen aangetrokken die hun waarde aan de gastlanden hebben bewezen.
Dat verliep zonder problemen omdat onze landen aan de nieuwkomers bepaalde kaders boden waarbinnen zij zich gemakkelijk konden oriënteren en hun plaats konden vinden.
Mevrouw Ludford legt ons een samenleving voor zonder samenhang waarin het recht van de sterkste zeker zal gelden: vrijheid betekent dat er één wet bestaat die voor iedereen op dezelfde wijze geldt, want zodra elk individu of elke groep eigen wetten gaat hanteren, vervallen we in anarchie en onbeschaafdheid.
De Europese eenwording zal niet gewoon de optelsom van de afzonderlijke delen kunnen zijn: die eenheid komt uiteindelijk voort uit een gemeenschappelijke visie op de bestemming van Europa en de wegen om die te bereiken, of zij komt er helemaal niet.
Het verslag-Lufford brengt ons vandaag weer iets verder van dit doel.
Verslag-Belder (A5-0055/2000)
Mijnheer de Voorzitter, wij hebben slechts voor deze tekst gestemd om nogmaals te benadrukken dat wij principieel tegen elke vorm van racisme, vreemdelingenhaat en onderdrukking van minderheden zijn, of dat nu binnen de Europese Unie of daarbuiten plaatsvindt.
In elk geval betekent onze stem niet dat wij met alle overwegingen of alle voorstellen in de tekst instemmen.
Overigens vinden wij niet dat de landen die al binnen de Europese Unie zijn verenigd zich in een positie bevinden om landen die graag tot die Unie willen toetreden, de les te lezen zolang in die landen zelf, tot aan en met inbegrip van het Parlement, extreem rechtse volksleiders op zo'n grote schaal racisme en vreemdelingenhaat prediken.
Met deze mededeling over de strijd tegen racisme in de kandidaat-landen geeft de Europese Commissie gehoor aan de oproep van de Europese Raad in Wenen van 11 en 12 december 1998.
Ik ben blij met deze mededeling die getuigt van de bereidheid van de Europese Unie om de kandidaat-landen bij te staan in de strijd tegen racisme, vreemdelingenhaat en antisemitisme, en te voldoen aan de criteria die in Kopenhagen zijn gesteld op het vlak van mensenrechten en die absolute voorwaarden vormen voor toetreding tot de Europese Unie.
Het ingrijpende omschakelingsproces dat zich sinds 1989 in Midden- en Oost-Europa voltrekt, heeft vanzelfsprekend ook gevolgen voor de toename van racisme, vreemdelingenhaat en antisemitisme.
Forse werkloosheid (voordien een onbekend sociaal verschijnsel, althans officieel), veroorzaakt door economische hervormingen, werkt persoonlijke onzekerheid in de hand.
Dit alles vormt een ideale voedingsbodem voor de ontwikkeling van racisme.
Met de veranderingen die voortvloeien uit de toepassing van het communautaire acquis komt er wellicht meer nadruk te liggen op de sociale spanningen in de kandidaat-landen.
Om die reden is het van vitaal belang om zo snel mogelijk tot daadkrachtige actie over te gaan teneinde deze landen te assisteren bij het omgaan met deze problemen.
Dit kan met behulp van programma's als PHARE (en in het bijzonder met PHARE-Democratie, dat tegenwoordig deel uitmaakt van het "Europees initiatief voor de mensenrechten") en MEDA voor wat betreft Turkije.
Het Europees Waarnemingscentrum voor racisme en vreemdelingenhaat dat 10 april a.s. in Wenen haar poorten opent, moet een passende bijdrage leveren om de strijd tegen racisme, vreemdelingenhaat en antisemitisme in de kandidaat-landen op te voeren.
In het verslag wordt met nadruk gewezen op een probleem dat zich op grote schaal in de kandidaat-landen voordoet: de kwestie van de eerbiediging van de rechten van minderheden.
Ik denk met name aan de Roma die in verschillende LMOE op ontoelaatbare wijze worden gediscrimineerd.
Ik denk vanzelfsprekend ook aan het probleem van de geïnstitutionaliseerde discriminatie van het Koerdische volk.
Ik wil voor deze gelegenheid graag nog eens mevrouw Leyla Zana in herinnering brengen, het Turkse parlementslid van Koerdische afkomst die nog altijd in een Turkse gevangenis vastzit na een proces dat niet meer dan een farce was.
De druk die met name door het Europees Parlement veelvuldig is uitgeoefend, heeft op geen enkele manier het standpunt van de Turkse autoriteiten kunnen beïnvloeden.
Helaas vormt mevrouw Zana geen uitzondering!
Turkije moet aanzienlijk vooruitgang boeken wat betreft de eerbiediging van de Koerdische bevolkingsgroep.
Dat is een voorwaarde voor toetreding tot de Europese Unie en wij moeten op dit punt onverzettelijk blijven!
Door de ECB opgeroepen verdere stortingen van externe reserves
Aan de orde is het verslag (A5-0042/2000) van de heer Goebbels, namens de Economische en Monetaire Commissie, over de aanbeveling van de Europese Centrale Bank voor een verordening (EG) van de Raad met betrekking tot door de Europese Centrale Bank opgeroepen verdere stortingen van externe reserves (BCE 0001/1999 - C5-0202/1999 - 1999/0817 (CNS).
Mijnheer de Voorzitter, geachte collega's, de Europese Unie kent een politiek onafhankelijke Centrale Bank, die belast is met de handhaving van de prijsstabiliteit.
De ECB behoort op zijn minst financieel onafhankelijk te zijn.
Volgens het Protocol is het startkapitaal van de bank vastgesteld op 5 miljard euro, terwijl de externe reserves op vijftig miljard euro zijn vastgesteld.
Omdat het Europees Stelsel van centrale banken op dit moment niet meer dan elf centrale banken omvat, bedraagt het geplaatste kapitaal slechts 3,9 miljard euro, terwijl de daadwerkelijk gestorte reserves slechts 39,46 miljard euro bedragen.
Hiervan is 15% in goud en de resterende 85% in de vorm van dollars en yens.
Men dient wel te bedenken dat de rente op het eigen kapitaal de enige betrouwbare inkomstenbron is van de Europese Centrale Bank.
Op korte termijn schommelen deze inkomsten afhankelijk van de rentevoet.
De andere inkomstenbron bestaat uit de rente op de officiële reserves van de ECB.
Van deze inkomsten moet echter de door de ECB aan de nationale centrale banken betaalde rente op de euro-obligo's worden afgetrokken.
De wisselreserves die op de balans van de ECB voorkomen worden uitgedrukt in deviezen, terwijl de obligo's naar de nationale centrale banken, die er de tegenwaarde van zijn, worden uitgedrukt in euro.
Door de momenteel bestaande verschillen in rentevoet tussen de euro enerzijds en de dollar en de yen anderzijds, zijn de netto rente-inkomsten positief.
Toch zou bij schommelingen van de rentevoet het aandeel van de inkomsten uit rente, aangezien ze erg gevoelig zijn voor schommelingen van de rentevoet, zeer snel minder kunnen worden en zelfs tot verlies leiden.
In ruil voor euro-obligo's beheert de ECB deviezen, waardoor de bank ook een wisselrisico loopt in geval de euro ten opzichte van de beheerde geldreserves zou moeten worden opgewaardeerd.
Een interne berekening bij de ECB geeft aan dat het maximale risicodragende bedrag (Value at Risk) door wisselrisico het huidige kapitaal van de ECB zou kunnen overstijgen.
Een waardevermindering van 10% van de dollar en de yen ten opzichte van de euro, met een daling van 10% van de goudprijs, zou het gehele kapitaal van de ECB wegvagen.
Het Protocol voorziet in een mechanisme waardoor de ECB zich kan wapenen tegen een ontwaarding van haar kapitaal.
De monetaire inkomsten van het eurosysteem mogen geheel of gedeeltelijk door de ECB worden ingehouden.
Toch zou een centrale bank die telkens weer uit de financiële problemen moet worden gehaald niet erg geloofwaardig zijn.
De Europese Centrale Bank zal het boekjaar 1999 afsluiten met een verlies van waarschijnlijk meer dan 200 miljoen euro.
Het is dus dringend noodzakelijk om dit structurele probleem zo snel mogelijk op te lossen.
Op 14 april 1999 had het Europees Parlement al ingestemd met een aanbeveling van de ECB die erop gericht is op termijn het kapitaal van de bank te verdubbelen.
De ontwerpaanbeveling beoogt de Raad van Bestuur te machtigen om verdere stortingen van externe reserves op te roepen tot een hoogte van 100 miljard euro.
Het gaat dus alleen om goedkeuring in beginsel om tot een verhoging van de reserves over te kunnen gaan wanneer dat noodzakelijk is en zonder onder druk van uitzonderlijke gebeurtenissen te hoeven handelen.
De ECB zou deze procedure bijvoorbeeld kunnen toepassen om haar reserves gaandeweg aan te vullen, met name in een periode waarin op grote schaal wordt geïntervenieerd, maar mogelijk ook bij potentiële waardeverminderingen van de portefeuille, die elk kwartaal wordt geherwaardeerd op basis van de marktkoersen.
Er moet in dit verband op worden gewezen dat de totale reserves van het eurosysteem de 350 miljard euro overstijgen.
Zoals president Duisenberg bij zijn laatste hoorzetting voor het Europees Parlement al stelde, is de ECB niet van plan om op de wisselmarkten de interveniëren om te proberen invloed op de externe waarde van de euro uit te oefenen.
In geval van een nieuwe internationale financiële crisis, die gezien de onvoorstelbaar opgeblazen markten mogelijk blijft, zou een gezamenlijke interventie van de belangrijkste centrale banken nodig kunnen worden.
Om de ECB in staat te stellen deelnemende partij te zijn bij verdragen zoals die van Plaza of van het Louvre, leek het de Economische en Monetaire Commissie vanzelfsprekend om het Parlement op te roepen met de aanbeveling in te stemmen.
Ik heb mijn collega's geen zogenaamd politieke resolutie voorgelegd.
Persoonlijk, en dat heb ik zojuist al gezegd, ben ik van mening dat het Parlement te veel resoluties aanneemt en dat door deze resolutie-inflatie de waarde van politiek noodzakelijke resoluties vermindert.
Hier hoeft alleen maar met ja of nee te worden gereageerd.
Een massaal ja is ook een politiek signaal.
Wij willen dat de ECB in alle onafhankelijkheid - ook materieel - door kan gaan met haar voornaamste taak; handhaving van de prijsstabiliteit.
Tegelijkertijd willen we, en op dit punt is de heer Duisenberg naar mijn mening te vaag, dat het Europees Stelsel van centrale banken eveneens vastberaden bijdraagt aan het algemene economische beleid van de Unie.
Wij willen dat de Centrale Bank haar rol op het internationale toneel met volle overtuiging vervult en dat zij actief bijdraagt aan het opstellen van nieuwe regels die het internationale financiële systeem crisisvrij laten functioneren.
Wij vertrouwen erop dat, in geval van spanningen op de markten, de Raad van Bestuur optimaal van de externe reserves van het eurosysteem gebruik zal maken.
Niemand zal beweren dat het afschrikwekkende karakter van wisselinterventies in verhouding is met de hoogte van de reserves, maar door zonder vertraging en op elk moment aanvullende activa op te kunnen roepen, wordt de geloofwaardigheid versterkt.
Het zou echter wel terecht zijn dat deze interne overdrachten binnen het Europees Stelsel van centrale banken, die niet in de geconsolideerde weekoverzichten van het eurosysteem zullen verschijnen, achteraf bekend worden gemaakt.
Het Europees Parlement gaat van het principe uit dat de president de door zijn Raad genomen besluiten tijdens de bijeenkomsten met de Economische en Monetaire Commissie komt toelichten, en dat natuurlijk ook doet tijdens plenaire debatten.
Met een dergelijke doorzichtigheid kan de bank alleen maar aan geloofwaardigheid winnen.
Mijnheer de Voorzitter, ik beëindig mijn verslag door op persoonlijke titel de ECB erop te wijzen dat ze ten dienste staat van de mensen in Europa, van de economie in zijn geheel.
Ze moet daarom niet alleen willen voldoen aan de verwachtingen van de financiële markten.
Mijnheer de Voorzitter, ik wil daar beginnen waar de rapporteur, die ik hartelijk bedank voor zijn werk, in zijn verslag is geëindigd. Ik wil er nog eens op wijzen dat deze resolutie over de verhoging van de externe reserves er een van belang is, temidden van de grote massa resoluties die niet overeenkomen met de prioriteiten van het Parlement.
Wat is nu de rechtsgrondslag voor het debat van vandaag?
Het aanhouden en beheren van de officiële externe reserves behoort volgens artikel 3 van het Protocol betreffende de statuten van het Europees Stelsel van centrale banken en van de Europese Centrale Bank tot de taken van de ECB.
Deze taak wordt gezamenlijk door de ECB en de nationale centrale banken uitgevoerd, waarbij de nationale banken een deel van hun reserves met een tegenwaarde van maximaal 50 miljard euro aan de ECB overdragen overeenkomstig artikel 30, lid 1 van de statuten.
Bovendien stond in artikel 30, lid 4, altijd al - en daarom is deze discussie ook niet zo verrassend - dat de ECB om aanvullende externe reserves kan vragen, bovenop het in artikel 30, lid 1, vastgelegde bedrag.
Een dergelijk verzoek moet in de vorm van een raadsverordening van de EU worden gedaan.
Nu wordt om een verhoging van de reserves met 50 miljard euro gevraagd.
De PPE-DE-Fractie en, zoals de rapporteur al zei, de gehele Economische en Monetaire Commissie verwelkomen dit voorstel.
De redenen daarvoor zijn al uitgebreid uiteengezet en de tijd begint enigszins te dringen, maar ik wil toch opmerken dat deze verhoging volgens ons noodzakelijk is.
In de eerste plaats omdat de financiële onafhankelijkheid van de Europese Centrale Bank er door vergroot wordt, en die onafhankelijkheid is een belangrijke voorwaarde voor de stabiliteit en de onbetwistbare positie van de euro.
De opbrengsten uit het tot dusver geplaatste kapitaal en de officiële reserves vormen momenteel de enige inkomstenbron van de ECB, waaruit de bank zichzelf moet financieren.
Het is bekend dat er in 1999 verlies is geleden.
Een gebrek aan middelen ontneemt de ECB de mogelijkheid een onafhankelijk en transparant beleid te voeren.
De financieringsbehoefte moet daarom worden gedekt, zodat de onafhankelijkheid van de bank nooit ter discussie komt te staan.
In de tweede plaats zijn wij voor deze verhoging omdat die bijdraagt aan de geloofwaardigheid van de ECB op de markt.
Financiële onafhankelijkheid van de ECB, zodat de bank zichzelf kan financieren, vergroot ook de geloofwaardigheid van de Europese Centrale Bank op de internationale financiële markten. Hierdoor wordt ook de euro versterkt op weg naar de derde fase vanaf 1 januari 2002.
In de derde plaats wordt het reactie- en aanpassingsvermogen van de ECB door deze verhoging versterkt.
Wanneer er sprake is van grote instabiliteit op de markten, heeft de Europese Centrale Bank door een mogelijke verdubbeling van haar reserves de mogelijkheid sneller en doeltreffender haar stabiliserende taak te vervullen.
Zij heeft die mogelijkheid om sneller te reageren doordat ze er de nodige middelen voor heeft.
In ons verslag hebben wij ook een aanvullend model ter vergroting van de transparantie van deze procedure opgenomen, en ik wil u vragen voor de verhoging van de reserves te stemmen.
Mijnheer de Voorzitter, in deze ontwerpwetgevingsresolutie hecht het Parlement zijn goedkeuring aan de aanbeveling van de ECB voor een verordening van de Raad over verdere stortingen van externe reserves.
De motivatie is als volgt. In de eerste plaats is dit geregeld in het Verdrag.
Als de desbetreffende bepalingen niet worden toegepast door het aannemen van een verordening, zou dit als een meningsverschil tussen de ECB en de Raad kunnen worden uitgelegd.
In de tweede plaats moet de noodzakelijke financiële onafhankelijkheid van de ECB worden versterkt.
In de derde plaats vergroot deze maatregel de geloofwaardigheid van het monetaire interventie-instrument en wordt het vermogen van de ECB zich aan te passen aan verschillende scenario's erdoor versterkt.
Natuurlijk is er niets op tegen de financiële situatie van de ECB structureel te verbeteren.
De vraag is alleen of het probleem op den duur kan worden opgelost door meer externe financiering.
Om dat te kunnen beoordelen, zouden vooraf tenminste de volgende vragen moeten worden beantwoord:
Ten eerste: is het macro-economisch gezien zinvol een monetair beleid te voeren dat zo streng is als dat van de ECB, strenger dan dat van de FED?
Ten tweede: gaat de verhoging van de rentetarieven voor de marginale beleningsfaciliteit en de depositofaciliteit vanaf 9 februari 2000 niet ten koste van de conjuncturele ontwikkeling?
Ten derde: zijn meer resolute maatregelen voor een duurzame verlaging van de werkloosheid niet de beste garantie voor prijsstabiliteit?
Ten vierde: moet er, naast een economisch beleid dat op de aanbodzijde is gericht, niet meer gewicht worden toegekend aan de vraagzijde, dat wil zeggen, aan de versterking van de Europese interne markt door de inkomstenbelastingen in de lidstaten te verlagen?
Ten vijfde: is de gedachte dat het vastleggen van de wisselkoersen bij de invoering van de euro meer berustte op politiek wensdenken dan op de economische realiteit, werkelijk onjuist?
Ten zesde: wat zijn de concrete oorzaken van het verlies dat de ECB in 1999 naar verwachting heeft geboekt?
Uit de antwoorden op deze vragen trekt onze fractie de conclusie dat zij deze ontwerpresolutie niet kan steunen.
Niet omdat de ECB over te veel externe reserves beschikt, maar omdat de bank structureel verkeerd is georganiseerd en daardoor permanent over deze liquiditeitsproblemen zal klagen.
Mijnheer de Voorzitter, de Europese Centrale Bank beveelt de Raad aan om het bezit aan externe reserves te verdubbelen.
Daarvoor worden twee heel verschillende soorten redenen aangevoerd.
De eerste categorie redenen omvat uitgebreide toelichtingen op de eigen administratieve problemen, de overdreven uitbreiding van het personeel houdt schijnbaar gelijke tred met de inkomstenvermindering uit het vermogen van de bank, inkomsten waarvan men toch mag hopen dat ze voldoende zouden zijn voor de eigen financiering.
In een vlaag van helderheid stelt de ECB dat een centrale bank met een structureel tekort gewoonweg niet betrouwbaar kan zijn.
Dat is waar, en als ze de eisen zo snel willen aanpassen, ga je twijfelen aan hun managerskwaliteiten.
De tweede categorie redenen is erop gericht de interventiecapaciteit van de ECB op de markten, in het kader van een algemene waardevermindering van de euro, te vergroten. Dat is in tegenspraak met de geruststellende prognoses die ons werden voorgehouden en de herhaaldelijke aanvallen op de financiële situatie van een lidstaat van de Unie, die zo verstandig was niet mee te doen aan de eenheidsmunt.
We hebben er dus niet lang op hoeven wachten dat het veronderstelde instrument voor een onafhankelijke en economisch sterke Europese Unie zo pijnlijk blijk geeft van onvermogen.
Het is nogal verbijsterend om uit de formuleringen van de rapporteur op te moeten maken dat wanneer de politieke autoriteiten (Europees Parlement of Raad) hun medewerking aan een structurele versterking van de financiële situatie van de ECB mochten weigeren, de ECB door de markten niet meer als onafhankelijk zou worden beschouwd.
Daarin kun je de voorkeur zien van de ECB, die er een gewoonte van maakt om de politiek voor voldongen feiten te plaatsen en die er in de eerste plaats op uit is om waardering te krijgen van de financiële wereld, waar de bank duidelijk meer waarde aan hecht dan aan het vertrouwen bij de bevolking.
Nee, het maakt ons echt weinig uit of de ECB haar schadelijke vermogen nu wel of niet verdubbelt.
Wij hadden liever een diepgaande zelfkritiek gezien van de mensen die echt verantwoordelijk zijn, dat wil zeggen de regeringen van de vijftien landen. Wij hadden liever gezien dat men weer normaal kon denken waardoor de bevolking van de lidstaten zich zou kunnen bevrijden van het gezamenlijk juk dat ze wordt opgelegd door deze zonderlinge combinatie van door god gegeven federalistische technocraten en wereldwijd opererende speculanten.
De heer Goebbels benadrukt dat een afwijzing door het Parlement als een teken van vergaande afkeuring van de grondslag van het door de Centrale Europese Bank gevoerde beleid zou kunnen worden gezien.
Dat is voor ons voldoende reden om u op te roepen tegen dit voorstel te stemmen.
Mijnheer de Voorzitter, met recht kan men verbaasd zijn over het verzoek van de Europese Centrale Bank om het plafond voor haar mogelijkheid om externe reserves bij de nationale centrale banken op te roepen, te verdubbelen.
Wanneer men bedenkt dat de nationale centrale banken nog over een bedrag van 300 miljard euro aan eigen officiële reserves zullen beschikken, kan op het eerste gezicht een verhoging van het huidige plafond van 50 miljard euro - doordat enkele landen niet meedoen met de gezamenlijke munt is dat in werkelijkheid 39,5 euro - naar 100 miljard redelijk lijken.
Maar omdat dit zo snel na de introductie van de eenheidsmunt gebeurt, blijkt dat de toenmalige beraming van de reserves schromelijk onderschat was.
Waarom was dat?
Afgezien van een paar onbelangrijke technische verklaringen, zoals het precieze aantal medewerkers van de ECB, zijn er geen geldige redenen: door het euro-optimisme waarmee de introductie van de euro gepaard ging, meende men dat de eenheidsmunt vanzelf sterk zou zijn en dat de kwestie van de reserves dus van ondergeschikt belang was.
Momenteel schijnt iedereen weer wat nuchterder te worden.
Maar de zaak is toch niet afgedaan, want de toelichting bij de ontwerpverordening, zoals die in het verslag van het Europees Parlement, is nogal verontrustend. Daarin wordt namelijk terloops vermeld dat de verhoging van het plafond tot doel heeft, en ik citeer: "de mogelijkheid van de ECB om op verschillende scenario' s te reageren te bevorderen".
Omdat men hier niet doelt op een situatie waarin de euro stijgt - in dat geval zou er natuurlijk geen behoefte aan extra reserves zijn - heeft men dus een dalende situatie op het oog.
Het verslag van het Europees Parlement is zelfs nog alarmerender, omdat er onverholen over de potentiële instabiliteit van de euro wordt gesproken; die behoeft volgens het verslag niet te worden aangetoond.
Deze vergissing zal de heer Duisenberg, die zelf altijd beweert dat de euro een door en door stabiele munt is, niet prettig vinden.
Maar het is een verhelderende vergissing.
Het is in feite niet realistisch om te denken dat een kunstmatige munt hetzelfde vertrouwen kan schenken als een munt die stevig verankerd is bij een bevolking.
Mijnheer de Voorzitter, namens mijn collega, de heer Solbes, zou ik de volgende opmerkingen willen maken.
De Raad heeft - zoals het Parlement - de Commissie geraadpleegd over de aanbeveling van de Europese Centrale Bank over verdere stortingen van externe reserves aan de ECB.
De Commissie heeft op 8 maart een advies vastgesteld dat luidt als volgt: "Gelet op het initiatiefrecht van zowel de Commissie als de ECB, heeft de Commissie ingestemd met dit initiatief van de Europese Centrale Bank.
De Commissie steunt het voorstel om het plafond voor de stortingen van externe reserves aan de ECB te verdubbelen, voor zover deze verdere stortingen dienen om de officiële reserves aan te vullen tot het oorspronkelijke plafond van 50 miljard euro dat is vastgesteld in de statuten van het ESCB."
De Commissie heeft dus haar goedkeuring gehecht aan de aanbeveling van de ECB.
Indien het Parlement het verslag van de heer Goebbels in de huidige vorm aanneemt, zou dit betekenen dat de standpunten van Parlement en Commissie overeenstemmen, hetgeen wij zouden toejuichen.
Dank u, mijnheer de commissaris.
Het debat is gesloten.
De stemming vindt morgen om 9.00 uur plaats.
(De vergadering wordt om 19.35 uur gesloten)
Goedkeuring van de notulen van de vorige vergadering
De notulen van de vergadering van gisteren zijn rondgedeeld.
Geen bezwaren?
Mijnheer de Voorzitter, wij hebben gisteren tijdens het nieuws op de televisie vernomen dat opnieuw een gerechtelijk onderzoek van start is gegaan tegen de EU-afgezant voor de Balkan, de heer Hombach.
Wij hebben hier al zoveel problemen gehad, waarbij ik onder andere ook verwijs naar de vorige Commissie. De aanklacht is nu dat vermoedelijk 300.000 mark zonder enige tegenprestatie aan het agentschap werd betaald.
Ik wil u verzoeken de Raad hiervan op de hoogte te brengen en hem te vragen de heer Hombach van al zijn plichten te ontslaan zolang in dit onderzoek geen definitief en rechtsgeldig besluit is genomen.
Wij kunnen het ons niet permitteren de Europese Unie opnieuw een slechte indruk te laten maken.
Ik neem nota van uw opmerking, waarde collega.
Gisteravond na de stemming in het Parlement is er een opmerking gemaakt waarvan ik mij zou willen distantiëren, waarmee ik niet in verband gebracht wil worden.
Het was geen misverstand, bepaalde leden hebben de Technische Fractie van Onafhankelijke Leden - gemengde fractie (TDI) wel degelijk de "Technische Fractie van Racisten" genoemd.
Dat was bepaald misplaatst; niemand kan een persoon als Emma Bonino ook maar in de verste verte als een racist beschouwen.
We moeten buitengewoon voorzichtig zijn in de manier waarop we met andere mensen omgaan in dit Parlement.
Er zullen mensen zijn die het niet leuk vinden dat de technische fractie is opgericht, maar het is nu eenmaal een feit.
Deze leden zijn - net als ik en alle andere leden van dit Parlement - verkozen, en dat moeten we accepteren.
Mensen hebben bepaalde rechten, en ik vond de opmerking van gisteravond bepaald misplaatst.
Wij nemen nota van uw opmerking, mevrouw.
Mijnheer de Voorzitter, toen ik tijdens de vergadering van maandag de Franse staat, de stad Straatsburg en het Europees Parlement ervoor bedankte dat er op de Finse televisiezender wel geluid, maar geen beeld is, en dat er uit de kranen wel koud, maar geen warm water komt, bedoelde ik niet dat dit zo hoort, ik bedoelde dat deze zaken rechtgezet moeten worden.
Ik hoop dat de Franse staat, de stad Straatsburg en het Europees Parlement maatregelen zullen treffen om deze kleine zaken in dit dure gebouw in orde te brengen.
Heel goed, mijnheer Seppänen, wij nemen ook kennis van uw opmerking.
Mijnheer de Voorzitter, toen ik de notulen bekeek, bemerkte ik tot mijn schrik dat ik nogmaals ben vergeten de presentielijst te tekenen, terwijl ik aan een aantal belangrijke mondelinge stemmingen heb deelgenomen.
Kan mijn aanwezigheid in de notulen van gisteren worden vermeld?
Dat is geen probleem.
Mijnheer de Voorzitter, ik heb geen opmerking over de notulen, maar aan het adres van de informatiedienst van het Europees Parlement.
Ik weet niet of dit het juiste tijdstip is voor deze opmerking, want, nogmaals, het gaat niet over de notulen.
Mag ik die opmerking nu maken?
Goed, ik heb zojuist van een collega het persverslag gekregen over het debat van gisteren over het verslag-Ludford. Tot mijn spijt moet ik vaststellen dat de verklaring die ik namens mijn fractie heb afgelegd, daarin niet voorkomt.
Ik verzoek de diensten van het Parlement na te gaan waarom dat niet is gebeurd.
Ik zal erop toezien dat de bevoegde diensten deze kwestie nauwlettend onderzoeken, mijnheer Poettering.
Voorzitter, ik zou graag willen opmerken naar aanleiding van de notulen van gisteren dat het mij bijzonder teleurstelt dat er zelfs minder dan 200 leden gisteren aanwezig waren bij de stemmingen.
Dat maak ik op uit de notulen.
Goed mijnheer Manders, ik heb kennis van uw opmerking genomen.
(De notulen worden goedgekeurd)
Stemming
Een nationale of Europese centrale bank staat altijd uitsluitend in dienst van het grootkapitaal en de eigenaars daarvan.
Wij weigeren te kiezen tussen de verschillende manieren waarop de kapitalistische consortia en de rijke eigenaren hun bankzaken kunnen behartigen, want aan de belangen van de arbeiders en die van de meerderheid van de bevolking wordt hoe dan ook voorbijgegaan.
Wij hebben ons van stemming onthouden om aan te geven dat wij tegen zowel de nationale als de Europese organisatie van het bankwezen zijn.
Het voorstel van de ECB roept vele vragen op en dwingt ons tot voorzichtigheid, en wel om twee redenen.
Wat de methode betreft, kunnen we constateren dat de procedure ongewijzigd blijft.
De communautaire instellingen presenteren korte verslagen waarin de gevolgen van een nieuw verlies aan soevereiniteit voor de lidstaten wordt gebagatelliseerd. De instellingen stevenen met de soevereiniteitsoverdracht langzaam maar zeker op hun doel af.
Tijdens de introductie van de euro heeft de Commissie herhaaldelijk beweerd dat de soevereiniteit van de lidstaten geenszins bedreigd wordt door de ECB en het ESCB, een stelsel dat is opgericht om de officiële deviezenreserve van de lidstaten te bewaren en te beheren.
De Commissie heeft echter niet vermeld dat de nationale centrale banken deze fondsen in opdracht van de ECB beheren en dat alleen de ECB het monetair beleid kan vaststellen. De maximale hoeveelheid aan reserves van de ECB is overeenkomstig artikel 30, lid 1 vastgesteld op 50 miljard euro.
Deze reserves zouden voldoende moeten zijn om de onafhankelijkheid van de ECB te waarborgen. Nu, twee jaar later, doet de ECB een beroep op artikel 30, lid 4 om zijn reserves te vergroten.
Dit zou nodig zijn voor zijn onafhankelijkheid en geloofwaardigheid. Gaat het hier niet om een bodemloze put waarin geld verdwijnt dat wellicht nooit meer boven water zal komen?
Ik wil nu wat zeggen over de kern van dit vraagstuk. We moeten ons niet laten misleiden door de wijze waarop dit buitensporige verzoek is aangekleed.
Het doel is niet alleen de ECB meer financiële middelen in handen te geven zodat deze onafhankelijke instelling een doelmatig monetair beleid kan voeren ten gunste van de lidstaten, maar ook om indirect extra financiële middelen te genereren ter financiering van een technocratische structuur waarvoor almaar meer geld nodig is.
Deze constructie is weliswaar heel creatief, maar wordt ook opzettelijk vaag gehouden.
De euro zou "sterk en stabiel" moeten worden en de reserves waren aanvankelijk bestemd om de euro zonodig tijdens de overgangsperiode te steunen. Nu blijkt dat hieraan niet voldaan is en dat de instelling in Frankfurt volledig is verlamd.
De vraag is nu of de financiële middelen doelmatig worden aangewend.
Waarom zouden de lidstaten hun reserves moeten afstaan aan een communautaire instelling die omwille van haar benodigde onafhankelijkheid niet gecontroleerd kan worden?
Tenslotte mogen we niet vergeten dat de staat niet alleen gedefinieerd kan worden in termen van de soevereiniteit waarover hij beschikt om op autonome wijze te handelen.
Uit ervaring is gebleken dat het gezag en de geloofwaardigheid van de staat op het internationale podium ook in grote mate afhankelijk zijn van de middelen waarover hij beschikt. Wij moeten dus oppassen dat we de staat niet zowel zijn soevereiniteit als zijn middelen, en daarmee zijn bestaansrecht, ontnemen.
Voorlichtingsacties op het gebied van het GLB
Aan de orde is het verslag (A5-0046/2000) van mevrouw Izquierdo Rojo, namens de Commissie landbouw en plattelandsontwikkeling, over het voorstel voor een verordening van de Raad betreffende voorlichtingsacties op het gebied van het gemeenschappelijk landbouwbeleid (COM(1999) 536 - C5-0249/1999 - 1999/0209(CNS)).
Mijnheer de Voorzitter, ik presenteer hier een verslag van de Commissie landbouw en plattelandsontwikkeling over het voorstel voor een verordening van de Raad betreffende voorlichtingsacties op het gebied van het gemeenschappelijk landbouwbeleid.
Het verslag schept een precedent. Het is immers de eerste maal dat de Raad het Parlement over dit soort maatregelen raadpleegt.
De Commissie landbouw en plattelandsontwikkeling heeft de onderhavige ontwerpwetgevingsresolutie met veel belangstelling en de nodige aandacht bestudeerd en zij heeft deze unaniem goedgekeurd.
Over de amendementen van het Parlement zou ik het volgende willen zeggen. Mijn eerste opmerking heeft betrekking op amendement 2.
Daarin wordt voorgesteld de centra voor voorlichting en actie op het platteland bij de geplande maatregelen als agenten te laten optreden. Tevens wordt uitdrukkelijk gewezen op de belangrijke rol die in het kader van deze actie voor de jonge landbouwers is weggelegd.
Ten derde maken wij de Commissie attent op de noodzaak het proces te vereenvoudigen en een snelle administratieve afhandeling te garanderen, zowel wat de beoordeling van de programma's als de controle achteraf betreft.
In de vierde plaats onderstrepen wij dat de voorliggende maatregelen hoofdzakelijk bestemd zijn voor de mannen en vrouwen op het platteland, de landbouwers en de overige vertegenwoordigers van het landelijke milieu.
Wie onze amendementen leest, zal zich er onmiddellijk rekenschap van geven dat zij een menselijk gelaat hebben en voor een open en dynamischer debat pleiten.
Er wordt bewust afstand genomen van een louter bureaucratisch, technologisch en passief voorlichtingsbeleid.
Wij zijn er dan ook van overtuigd dat de amendementen van het Parlement de tekst daadwerkelijk verbeteren.
Het vijfde punt heeft betrekking op het cofinancieringspercentage. Het Parlement wenst dat de Commissie dit percentage optrekt voor de financiering van acties van verenigingen of organisaties die krap bij kas zitten.
In de zesde plaats wil ik het over de uitgetrokken financiële middelen hebben. Zoals wij weten, is in het voorstel sprake van een jaarlijks bedrag van 4,5 miljoen euro uit hoofde van de EOGFL-Garantie.
Dit komt voor de huidige periode 2000-2006 neer op 27 miljoen euro. Het Parlement is echter van oordeel dat de Europese Commissie de begrotingsmiddelen moet aanpassen aan het grote aantal organisaties dat recht heeft om aan de in deze verordening genoemde acties deel te nemen.
Tot slot, mijnheer de Voorzitter, wil ik het belang van amendement 10 onderstrepen. In het nieuwe artikel 5 bis wordt bepaald dat de voor subsidies in aanmerking komende programma's en acties aan de volgende criteria moeten voldoen: bevordering van duurzame en multifunctionele landbouw; behoud en schepping van werkgelegenheid; stimulering van sociale en territoriale cohesie; grotere betrokkenheid van vrouwen en jongeren; behoud van het milieu en waarborging van de watervoorziening en de lucht- en bodemkwaliteit; behandeling van het landbouwafval, beheersing van de energiekosten in de plattelandshabitat en het vervoer.
Wij zijn van oordeel dat de projecten de plattelandsontwikkeling moeten bevorderen en de voedselveiligheid en de kwaliteit van de producten moeten verbeteren.
Het Europees Parlement wenst dat deze prioriteiten, die in de landbouw van het jaar 2000 een prioritaire plaats innemen, duidelijk in de nieuwe voorlichtingsacties van de Commissie tot uiting komen.
Tot hier mijn betoog, mijnheer de Voorzitter.
Ik dank alle leden van de Commissie landbouw en plattelandsontwikkeling voor de steun en samenwerking die zij mij op onze talrijke vergaderingen hebben verleend.
Ik zou het tevens op prijs stellen mocht de Europese Commissie op een of andere wijze rekening houden met de door het Parlement gedefinieerde criteria.
Mijnheer de Voorzitter, openheid over de werkzaamheden van de Unie en voorlichting van de burgers in de EU moet een van onze prioriteiten zijn.
Met de komende grote uitdaging die de uitbreiding met de landen in Midden- en Oost-Europa vertegenwoordigt, is een objectieve en waarheidsgetrouwe voorlichting over de samenwerking in Europa zeer belangrijk.
Het is vooral belangrijk de burgers uit te leggen, wat het gemeenschappelijk landbouwbeleid inhoudt, wat de doelstellingen, middelen en mogelijkheden zijn. Er zijn vele doelgroepen.
Ten eerste de landbouwers, maar ook de publieke opinie in het algemeen en alle personen die rechtstreeks of onrechtstreeks bij het GLB betrokken zijn.
Om dit te doen slagen moet een samenwerking met de landbouworganisaties en met de consumenten tot stand worden gebracht.
Het gemeenschappelijk landbouwbeleid is het eerste, maar ook het grootste gemeenschappelijk beleid van de Gemeenschap, dat een grote brok van de EU-begroting opslorpt.
Het is daarom belangrijk de consumenten erop te wijzen dat we dankzij de subsidieregelingen de prijs van de levensmiddelen op een lager niveau kunnen handhaven dan zonder subsidies het geval zou zijn.
De landbouwregelingen komen met andere woorden alle burgers in de EU ten goede.
Het gemeenschappelijk landbouwbeleid ontwikkelt zich onophoudelijk en evolueert de hele tijd.
Dit veronderstelt een goede voorlichting en coördinatie teneinde de samenwerking te doen lukken, zowel in de lidstaten als over de grenzen heen.
De situaties in de lidstaten zijn sterk verschillend en daarom moeten de landbouworganisaties de belangrijkste rol spelen, aangezien zij in de eerste plaats de belangen van de landbouwers verdedigen.
Mijnheer de Voorzitter, dames en heren, informatie over het gemeenschappelijk landbouwbeleid moet het volgende doel dienen: een communicatiestrategie opzetten die gericht is op al degenen die met landbouw en het platteland te maken hebben.
Ons voornaamste bezwaar tegen dit voorstel voor een verordening van de Commissie betreft dan ook het feit dat een begrotingslijn in het leven wordt geroepen voor organisaties met een werkterrein buiten de landbouwwereld. Bovendien worden de begrotingskredieten teruggebracht tot vier en een half miljoen euro.
Daar komt dan nog eens bij dat de Commissie toewijzingen voor zichzelf gereserveerd heeft. Tel daar de ad hoc acties bij op, en dan zien we dat er voor de organisaties nog maar drie miljoen euro overblijft, een wel zeer gering bedrag.
Het voorstel van de rapporteur is dan ook positief te noemen. Zij stelt voor dat de Commissie het begrotingskrediet aanpast aan het grote aantal organisaties dat binnen het kader van deze verordening kan deelnemen.
Het voorstel van de Commissie heeft echter ook nog een ander negatief aspect: het plan om de cofinanciering tot 75% te beperken. En dat terwijl de acties die rechtstreeks door de Commissie verwezenlijkt worden voor 100% gefinancierd worden.
Bovendien wordt het volgens het vademecumvoorstel nu voor organisaties nog moeilijker om toegang te krijgen tot de zojuist genoemde begrotingslijn. Dat geldt dan vooral voor de financieel zwakkere organisaties, terwijl dat nu juist de organisaties zijn die het meeste steun behoeven.
Vandaar het belang van het voorstel dat wij hier indienen teneinde het idee zoals dat uit het verslag naar voren komt te completeren.
Volgens ons voorstel mag de communautaire cofinanciering boven de 75% uitkomen, maar dan alleen als het gaat om organisaties die kleine landbedrijven of familiebedrijven met financiële problemen vertegenwoordigen.
Wij hopen dat dit voorstel wordt aangenomen.
Wat het voorstel betreft om de toewijzing aan de Commissie met één miljoen te verminderen en tegelijk de ad hoc acties extra middelen toe te wijzen: wij zijn van mening dat dit een oplossing kan zijn om tegenwicht te bieden aan het voorstel van de Commissie.
Tenslotte moeten we de Commissie erop wijzen dat de administratieve procedures vereenvoudigd dienen te worden, en dat geldt dan zowel voor de beoordeling van de door de organisaties voorgelegde programma's als voor het toezicht in de toekomst.
Mijnheer de Voorzitter, ik juich deze maatregel toe.
Vanuit administratief oogpunt is een formele regeling een goede zaak.
Maar als we er even bij stil staan, gaat het om erg weinig geld: 27 miljoen euro over een periode van zes jaar.
Gezien de omvang van de landbouwbegroting en het feit dat het landbouwbeleid tot alle uithoeken van de Unie reikt, gaat het om betrekkelijk weinig geld.
Daarom juich ik het toe dat in de meeste gevallen slechts maximaal 50% van de kosten wordt gefinancierd, en niet maximaal 75%.
Hoe vaker we maximaal 50% van de kosten financieren, hoe langer we met het geld doen en hoe groter de uitwerking.
Het gemeenschappelijk landbouwbeleid krijgt veel kritiek.
Een van de dingen die niet voldoende naar waarde worden geschat is het belang van het GLB op sociaal vlak. Dankzij het GLB is de bevolking in alle noodlijdende regio's van de Unie op peil gebleven en zijn landelijke gemeenschappen voor verdwijning behoed.
Dit geldt vooral voor perifere landen als Ierland, Griekenland, Spanje en Portugal, waar gemeenschappen die anders waren verdwenen in stand zijn gehouden en zijn ondersteund, misschien niet voor altijd, maar toch tenminste tot het economische klimaat was veranderd en de nieuwe technologieën hun opwachting maakten.
Het langetermijneffect van het gemeenschappelijk landbouwbeleid reikt daarom veel verder dan vaak is gedacht.
Ik zie geen tekortkomingen in de manier waarop de Commissie in de loop der jaren met de landbouwsector heeft samengewerkt.
Naar mijn ervaring heeft de Europese Commissie meer open gestaan voor protesten uit en informatie-uitwisseling met de landbouwsector dan de meeste ministeries van Landbouw uit de lidstaten.
De Commissie heeft de lidstaten in de loop der jaren geleerd hoe je je met erg weinig middelen toch open kunt opstellen.
Nu ontstaat er opnieuw druk, deze keer van de kant van de consument, die zich zorgen maakt over de nieuwe methoden voor levensmiddelenproductie.
Daar moeten we uitleg over geven, niet alleen aan de landbouwers, maar ook aan de consument.
Er doen de wildste verhalen de ronde over wat veilig is en wat niet.
Het is erg belangrijk dat wij niet alleen de Europese consument, maar ook de consument buiten de Unie die onze levensmiddelen gaat kopen, uitleggen hoe het hele productieproces in elkaar zit.
Daar moeten we zoveel mogelijk middelen voor inzetten.
De laatste opmerking die ik wil maken, is dat er vanuit de landbouwsector een reactie gaat komen op deze druk.
Een deel van de landbouwsteun zal onvermijdelijk worden verminderd als gevolg van de uitbreiding, en tegelijkertijd handhaven we de druk op de sector om het milieu en de consument te beschermen. Dit zal tot wrijving leiden tussen de sector en de Europese overheid.
Het is dan ook verstandig zoveel mogelijk te investeren in goede betrekkingen.
Mijnheer de Voorzitter, allereerst wil ik rapporteur Maria Izquierdo Rojo en de commissieleden voor het verslag bedanken.
Het is de bedoeling de Commissie met het voorstel voor een verordening een instrument in handen te geven waarmee zij het Europese landbouwmodel kan propageren en meer openbaarheid kan geven aan het gemeenschappelijk landbouwbeleid.
Op die manier vergemakkelijkt de verordening de uitvoering van het landbouwbeleid.
Dan wat betreft de door het Parlement ingediende amendementen.
In het algemeen zijn deze niet gericht op het wijzigen van het zaakregister, maar eerder op het wijzigen van de voorstellen.
De amendementen 2 en 6 hebben betrekking op verenigingen en organisaties die voor steun in aanmerking komen.
Naar de mening van de Commissie is het niet nodig groepen en organisaties bij naam te noemen.
Alle landbouworganisaties en plattelandsactoren komen overeenkomstig artikel 2 in aanmerking.
Op die manier zijn de voorgestelde aanvullingen overbodig.
De amendementen 5, 8 en 10 hebben betrekking op subsidiabele activiteiten.
Amendement 5 bevat wijzigingen met betrekking tot voorlichtingsacties en debatvergaderingen die gericht zijn op mannen en vrouwen op het platteland.
Deze zijn overbodig, omdat ze al in het voorstel van de Commissie zijn opgenomen.
Een van de in dit amendement voorgestelde wijzigingen, "ze in hun keuzen te steunen", is op haar beurt niet in overeenstemming met het voorstel van de Commissie.
Het is niet de bedoeling van deze verordening om de landbouwers een bepaalde dienst te leveren.
Dat kunnen de lokale organen beter doen.
De beschikbare middelen zijn hiervoor eveneens ontoereikend.
Wat de aanvullingen op artikel 3 betreft, wil ik opmerken dat werkbezoeken niet uitgesloten zijn.
De lijst met subsidiabele activiteiten is namelijk niet volledig, wat wel blijkt uit de term "met name".
De Commissie is echter bereid dit amendement goed te keuren.
De financiering van uitwisselingsprogramma's op langere termijn kunnen wij echter niet goedkeuren, omdat dergelijke activiteiten niet tot het voorlichtingsbeleid horen.
Amendement 10 heeft betrekking op artikel 5.
De Commissie steunt de hierin genoemde doelen. Het bewijs hiervoor is dat ze impliciet in artikel 1 over het Europese landbouwmodel zijn opgenomen.
Het is daarom niet zinvol de inhoud van dit model uitvoerig te herhalen.
De amendementen 7 en 13 hebben betrekking op het percentage van de financiering.
Naar de mening van de Commissie is het niet wenselijk meer te betalen dan 75% van de subsidiabele kosten.
Er zijn weinig middelen beschikbaar.
Hoe lager het gefinancierde aandeel blijft, hoe meer er gefinancierd kan worden en hoe groter het multiplicatoreffect is.
De amendementen 9 en 12 hebben betrekking op de verdeling en de vaststelling van de middelen.
Zoals bekend vormt het Parlement samen met de Raad de uitvoerende macht.
Daarom is naar de mening van de Commissie amendement 9 niet nodig.
Wat betreft amendement 12 waarin wordt voorgesteld de verdeling van de middelen in de verordening op te nemen, kan ik zeggen dat als de verdeling van tevoren wordt vastgesteld, wij de nodige flexibiliteit voor het beheer van de begrotingslijn verliezen wat vervolgens schadelijk kan zijn voor de in te dienen steunaanvragen.
Amendement 11 heeft betrekking op de evaluatie.
De Commissie is het met het Parlement eens over het nut van regelmatige evaluatie.
Daar kan het beste in de uitvoeringsverordening rekening mee worden gehouden.
Amendement 4 heeft betrekking op administratieve procedures.
Deze nieuwe overweging is naar de mening van de Commissie in de verordening onnodig.
Over administratieve details, evaluatie en latere controle worden regels opgesteld in de uitvoeringsverordening van de Commissie.
In dit verband is het goed te constateren dat in de procedure een doeltreffende controle van publieke middelen gegarandeerd moet worden, ongeacht hoe open en eenvoudig de procedure is.
De amendementen 1 en 3 zijn een precisering en aanpassing.
Deze amendementen vindt de Commissie niet zinvol, omdat in het voorstel van de Commissie de vierde en zevende overweging niet even beperkend zijn.
Hartelijk dank, mijnheer de commissaris.
Het debat is gesloten.
Wij gaan over tot de stemming.
(Het Parlement neemt de wetgevingsresolutie aan)
Zaaddragende leguminosen
Aan de orde is het verslag (A5-0045/2000) van mevrouw Izquierdo Rojo, namens de Commissie landbouw en plattelandsontwikkeling, over het voorstel voor een verordening van de Raad houdende wijziging van verordening (EG) nr. 1577/96 tot invoering van een bijzondere maatregel voor bepaalde zaaddragende leguminosen (COM(1999) 428 - C5-0187/1999 - 1999/0182(CNS)).
Mijnheer de Voorzitter, ik presenteer hier een verslag van de Commissie landbouw en plattelandsontwikkeling over het voorstel voor een verordening van de Raad houdende wijziging van verordening (EG) nr. 1577/96 tot invoering van een bijzondere maatregel voor bepaalde zaaddragende leguminosen.
Het Europees Parlement houdt zich sinds oktober 1999 met dit voorstel bezig. Op 23 februari 2000 werd de wetgevingsresolutie unaniem door het Parlement aangenomen.
Over de amendementen van het Parlement wil ik het volgende kwijt.
Mijn eerste opmerking heeft betrekking op amendement 1, en meer bepaald op de toevoeging van een tweede overweging bis.
Dit amendement vervolledigt de zienswijze van de Raad, die enkel oog heeft voor de commerciële dimensie. Wij kiezen daarentegen voor een ruimere aanpak waarbij ook aandacht wordt besteed aan het economische en het humane aspect en aan de voedselkwaliteit.
Terwijl de Raad enkel in markttermen denkt, onderstreept het Europees Parlement dat de productie van zaaddragende leguminosen het economisch belang van de Gemeenschap dient.
Gezien het tekort aan eiwithoudende gewassen in de Europese Unie, is het Parlement van mening dat de bestaande regeling moet worden verbeterd zonder dat de omvang van de steun wordt verminderd.
In amendement 2 stelt het Parlement voor de productie van zaaiwikke in de steunregeling op te nemen.
Dit soort steun wordt reeds toegekend aan rijst, kekers en linzen.
Wij zijn voorstander van deze uitbreiding omdat de productie van zaden, zoals wij allen weten, aan aanvullende technische eisen en aan kwaliteitscontrole is onderworpen. Als wij dit soort teelt niet steunen, zou het opgeven ervan wel eens zeer negatieve gevolgen kunnen hebben voor de kwaliteit van de productie van zaaiwikke.
In amendement 3 verzoeken wij de Commissie onverwijld voorstellen voor het verkoopseizoen 2000-2003 in te dienen.
Mijnheer de Voorzitter, ik wil mijn betoog niet afronden zonder u eraan te herinneren dat de Raad in 1993 - en dat is ondertussen alweer een hele tijd geleden - zijn voornemen heeft uitgesproken om de huidige steunregeling voor zaaddragende leguminosen geleidelijk te versterken.
Dat is echter nog steeds niet gebeurd.
Bovendien blijkt uit de opeenvolgende verkoopseizoenen dat de regeling keer op keer tekortschiet.
De gegarandeerde maximumoppervlakte wordt systematisch overschreden zodat de landbouwers steeds weer gestraft worden en tot 20% minder steun ontvangen.
Mijnheer de Voorzitter, precies daarom wil de Commissie landbouw en plattelandsontwikkeling van het Europees Parlement de regeling verbeteren. Wij zijn ons uiteraard bewust van de beperkingen waarop de Commissie ons attendeert.
Wij beseffen maar al te goed dat er ernstig in de begroting is gesnoeid en dat de Commissie ervan uitgaat dat wij de geplande restricties niet zullen kunnen naleven indien de steun niet wordt ingekort. Welnu, uitgerekend daarom dienen wij dit voorstel in.
Het gaat in wezen immers om een voorstel dat instandhouding betracht. Wij dringen er bij de Commissie dan ook op aan dat zij onverwijld, uiterlijk voor het einde van het verkoopseizoen 2000-2003, voorstellen uitwerkt die de huidige regeling verbeteren zonder dat de steun wordt verminderd.
Ik dank alle leden van de Commissie landbouw en plattelandsontwikkeling voor hun samenwerking en hun steun. Dank ook aan de Begrotingscommissie voor haar advies en aan de Commissie voor haar bereidheid tot overleg.
Nu kunnen wij alleen maar hopen dat de Commissie zich tevens bereid toont onze voorstellen in aanmerking te nemen.
Mijnheer de Voorzitter, mijnheer de commissaris, het verslag dat hier vandaag ter aanneming aan de plenaire vergadering van het Parlement wordt voorgelegd, beoogt een minieme hervorming van verordening nr.
1577/96 ter ondersteuning van de sector van de zaaddragende leguminosen. De voorgestelde hervorming is zo miniem dat zij niet eens de totale gegarandeerde maximumoppervlakte wijzigt, ook al wordt die in twee blokken onderverdeeld.
Ook de steun per hectare blijft behouden. De enige nieuwigheid is dat het bestaande comité van beheer wordt vervangen door het Comité van beheer voor granen.
Zoals een - overigens zeer toepasselijk - Spaans spreekwoord zegt: "Het is al linzen wat de pot schaft. Het is kiezen of delen."
Mijn fractie zal het verslag van de rapporteur dan ook steunen. Vooral amendement 2 draagt onze goedkeuring weg aangezien daarin wordt voorgesteld ook de oppervlakten bestemd voor de teelt van zaaiwikke in de steunregeling op te nemen teneinde de kwaliteit van de productie te garanderen.
Ik wens hier nochtans te onderstrepen dat men deze kans niet heeft aangegrepen om steun te verlenen aan een uitgestrekt, vrij droog gebied in het zuiden van Europa waar geen alternatieve gewassen kunnen worden verbouwd.
Bovendien neemt de vraag naar wikke voor veevoer almaar toe. Dit blijkt onder meer uit het feit dat, althans in Spanje, de ingezaaide oppervlakte tijdens de laatste drie verkoopseizoenen het voorstel voor de gegarandeerde maximumoppervlakte gemiddeld met 100.000 hectare per verkoopseizoen heeft overschreden.
Anderzijds zijn de voedselproblemen die zich in de Europese Unie hebben voorgedaan toe te schrijven aan het feit dat herbivoren dierlijk voer te eten krijgen. Zolang de prijs van veevoer met plantaardige proteïnen niet omlaaggaat en wij het gebruik van dit soort voer niet bevorderen, zullen de landbouwers wegens de meedogenloze concurrentie dierlijk meel blijven gebruiken.
Tot slot zie ik mij tot mijn spijt weer maar eens genoodzaakt te onderstrepen dat het landbouwbeleid van de Commissie enkel de kosten beoogt te drukken of in het beste geval, zoals hier, tracht te vermijden dat deze de pan uit rijzen. Het draagt daarentegen niet bij aan de handhaving van een Europese landbouwsector die naam waardig, ook al is deze sector onontbeerlijk voor het territoriale evenwicht.
Mijnheer de Voorzitter, ik neem deel aan dit debat om het verslag van mijn collega, María Izquierdo, te steunen. Ik vind namelijk dat zij, net zoals de Commissie overigens, positieve en interessante voorstellen doet.
De zaaddragende leguminosen zijn traditionele gewassen die in bepaalde gebieden van Zuid-Europa, waaronder Spanje, van oudsher worden verbouwd. Dit is inzonderheid het geval van Castilla-La Mancha, de streek waar ik vandaan kom.
Daar bevindt zich maar liefst een derde van de totaaloppervlakte die in Spanje voor dit soort gewassen wordt gebruikt.
Wij willen dan ook koste wat het kost vermijden dat de steunregeling voor deze sector van de landbouwproductie in het gedrang komt, met name wat de productie van kekers, linzen en wikke betreft.
Kekers en linzen zijn twee basisproducten van de Spaanse gastronomische cultuur en van ons dieet, het zogenaamde mediterrane dieet dat tegenwoordig in wetenschappelijke kringen alom wordt geprezen. Peulvruchten zijn niet weg te denken uit onze traditionele keukenrecepten.
In Spanje beweegt de verkoop van peulvruchten zich in stijgende lijn. Er wordt een jaarlijkse groei van 5% vastgesteld.
In mijn land worden elk jaar 6,5 kg peulvruchten per inwoner geconsumeerd. Eenieder die weet hoe deze producten worden bereid, zal het met mij eens zijn dat dit een enorme hoeveelheid is.
Om godsdienstige redenen werd er bijvoorbeeld tijdens de vasten geen vlees gegeten. Mijn landgenoten waren echter vindingrijk en verstandig genoeg om het vlees te vervangen door andere overheerlijke gerechten zoals bijvoorbeeld onze stoofpot van kekers en spinazie.
Deze gewoonten zijn in de loop der geschiedenis ingeworteld.
Bovendien eten wij nu het hele jaar door peulvruchten, ook de niet-praktiserende katholieken en de ongelovigen. Het resultaat hiervan is dat onze menu's een haast oneindige verscheidenheid van hoofdgerechten op basis van peulvruchten omvatten.
Deze situatie draagt ongetwijfeld bij aan de toename van het consumptieniveau.
Ook de veesector kan niet zonder dit soort producten.
In de huidige omstandigheden, waarin fraude bij het vetmesten schering en inslag is en te pas en te onpas illegale producten worden gebruikt, moet de markt natuurlijk veevoer van goede kwaliteit aanbieden tegen betaalbare prijzen. De onderhavige verordening geeft hiervan een aantal voorbeelden, waaronder wikke.
In laatste instantie hebben wij het hier over de bescherming door de Gemeenschap van een productie die vorig jaar in mijn regio ongeveer 17.000 gezinnen een inkomen en een waardig leven heeft bezorgd.
Bovendien is deze sector gelukkig niet ten prooi gevallen aan de premiejagers die her en der in de landbouw neerstrijken om subsidies van de Unie te bemachtigen.
Het gaat hier uiteindelijk om een traditionele productie die van generatie op generatie wordt doorgegeven. Met hun inspanningen hebben deze mensen in hoge mate bijgedragen aan de profilering van het landschap en de gastronomie in belangrijke Europese regio's.
Het is dan ook in ons aller belang dat dit landschap en deze gastronomie worden gehandhaafd.
Daarom verzoek ik het Parlement de voorstellen van de Commissie en de in het verslag van María Izquierdo vervatte amendementen ter verbetering van deze voorstellen te steunen.
Mijnheer de Voorzitter, wij steunen een verlenging van het voorstel, maar tevens herinner ik eraan dat de vorig jaar in Berlijn goedgekeurde Agenda 2000 gebaseerd is op de uitbreiding van de vrijhandel in de wereld. Wij moeten streven naar een beperking van de huidige steunregelingen en naar nieuwe afspraken in het kader van de WTO die ons via de marktmechanismen een betere toegang tot alle markten in de wereld verschaffen.
Ik wijs er ook op dat de conventionele landbouw de laatste tijd onder druk wordt gezet en dat de prijs van bijna alle producten gedaald is.
Sommigen noemen dit stabiliteit, maar de landbouwers zien dit enigszins anders, omdat hun kosten stijgen en een bevriezing van de prijssystemen automatisch als een stap achteruit wordt ervaren.
Ik herinner u aan de strengere voorwaarden die de Commissie onlangs voor interventie in de graansector heeft vastgesteld.
Vooral de tarwesector zal het hard te verduren krijgen, ten eerste door de prijsdaling met 15% en ten tweede door de strengere bepalingen op het gebied van kwaliteit en proteïnegehalte, die vooral in het noorden van de EU bijkomende prijsdalingen tot gevolg zullen hebben.
Zoals ik zei, steun ik namens mijn fractie de verlenging van de verordening, maar wil ik de Commissie dringend verzoeken haar best te doen en uiterlijk in 2002 of 2003 te onderzoeken welke middelen kunnen worden aangewend om de groep van landbouwers, die tot nog toe steun kon genieten, verder te blijven steunen.
Minheer de Voorzitter, beste collega's, zoals bekend moeten we de productie van zaaddragende leguminosen stimuleren. De geldende regeling moet verbeterd worden, terwijl de steun op hetzelfde niveau gehandhaafd blijft.
Er is namelijk een tekort aan zaaddragende leguminosen, zowel voor diervoeding als voor menselijke consumptie. De in 1989 ingevoerde regeling is een aantal malen gewijzigd, maar over de toepassing van de huidige regeling is nog geen verslag voorgelegd.
De Commissie wil de gegarandeerde maximumoppervlakte op vierhonderdduizend hectaren vaststellen en de gemiddelde productieoppervlakte voor de laatste drie seizoenen met ongeveer honderdduizend hectaren terugbrengen. Dat zou neerkomen op een forse reductie van de steun.
We zijn het niet oneens met het idee om de gegarandeerde maximumoppervlakte in tweeën te delen, maar we vinden wel dat de historische referentieperiode voor de berekening van beide oppervlakten een correctie behoeft, in de zin dat de laatste drie seizoenen niet in die berekening zouden moeten worden opgenomen. Op die wijze zouden de negatieve gevolgen van de regeling voor producten voor menselijke consumptie in Portugal iets minder hard aankomen.
Tot slot wil ik erop wijzen dat het voor Portugal van belang is dat droge bonen onder de regeling komen te vallen, ook als de gegarandeerde maximumoppervlakte ongewijzigd blijft.
We dringen erop aan dat de Commissie bij het wijzigen van de regeling voor zaaddragende leguminosen rekening houdt met deze voorstellen.
Mijnheer de Voorzitter, ik wil nogmaals rapporteur María Izquierdo Rojo bedanken voor haar hoogwaardige en structurele verslag.
De basis voor de regeling inzake zaaddragende leguminosen wordt gevormd door twee documenten van de Commissie.
Het eerste is een verslag over de subsidieregeling voor zaaddragende leguminosen en het tweede een voorstel ter verbetering van het beheer over de regeling.
Van welke gewassen is hier eigenlijk sprake?
Ik weet dat de Spaanse parlementsleden deze zaak goed kennen, maar het is zinvol te vermelden dat met zaaddragende leguminosen drie eenjarige gewassen worden bedoeld die een hoog eiwitgehalte hebben en die als droge zaden worden geoogst.
Linzen en kekers worden gebruikt voor menselijke voeding, terwijl de zaden van wikkesoorten, voor ons onbekendere gewassen, gebruikt worden voor diervoeder.
Zaaddragende leguminosen worden verbouwd op akkers in vooral het zuidelijke deel van de Europese Unie, want ze gedijen goed in een droog klimaat.
In feite wordt in Spanje 90% van de zaaddragende leguminosen in de Europese Unie verbouwd.
Zaaddragende leguminosen maken geen deel uit van de subsidieregeling die met Agenda 2000 werd herzien, hoewel ze in de wisselbouw naast andere akkergewassen zoals granen gebruikt kunnen worden.
Zaaddragende leguminosen kennen een eigen regeling waarbij het steunniveau 181 euro per hectare is en de gegarandeerde maximumoppervlakte 400.000 hectare.
De regeling werd in 1989 ingevoerd toen de landbouwoppervlakte voor de verbouw van zaaddragende leguminosen werd verminderd, omdat er al een overproductie was.
Het doel van de speciale regeling was het door middel van hectaresteun in stand houden van de traditionele bedrijven die zaaddragende leguminosen verbouwen.
Wat zijn de conclusies van de mededeling van de Commissie?
Bij de controle van de toepassing van de regeling constateerde men dat de gegarandeerde maximimoppervlakte van 400.000 hectare systematisch werd overschreden.
Hieruit kan men twee conclusies trekken.
Ten eerste dat het doel van de regeling met succes is bereikt en ten tweede dat de oppervlaktes beter geconsolideerd moeten worden.
Bij de controle van de overschrijdingen van de maximumoppervlakte in de laatste jaren is geconstateerd dat de oppervlakte vooral bij wikke werd overschreden.
Hoewel de regeling als geheel op bevredigende wijze wordt toegepast, is de beheersing van de maximumoppervlaktes problematisch, want de producenten die de oppervlaktes overschrijden worden niet anders behandeld dan andere producenten.
Hoe kan de regeling worden verbeterd?
Men moet streven naar verbeteringen binnen het kader van de huidige regeling en de hiervoor beschikbare middelen.
Wij bevinden ons in een situatie waarin de hervorming in het kader van Agenda 2000 is goedgekeurd en de WTO-onderhandelingen nog moeten beginnen.
Ik benadruk dat de door de rapporteur voorgestelde herziening volgens welke de huidige steun voor wikketelers kan worden aangevuld met steun uit een andere marktregeling, namelijk de marktregeling van zaden, niet de gewenste verbetering met zich meebrengt.
Dit betreft dus amendement 2, dat om twee redenen niet geaccepteerd kan worden.
Ten eerste zijn de regelingen met elkaar in strijd, omdat bij de ene regeling de zaden in principe geoogst moeten worden voor veevoeder en bij de tweede de zaden bestemd zijn om gezaaid te worden.
De tweede reden is dat het extra uitgaven met zich mee kan brengen.
De Commissie stelt overeenkomstig haar verslag voor dat de gegarandeerde maximumoppervlakte op basis van een eerdere oppervlakteverdeling wordt gesplitst in twee delen met een verhouding 40/60.
Op die manier is de verdeling als volgt: het gezamenlijke aandeel van linzen en kekers bedraagt 1.600.000 miljoen hectare en het aandeel van wikke 240.000 hectare.
Bovendien staat in het voorstel dat het Comité van beheer voor gedroogde voedergewassen wordt vervangen door het Comité van beheer voor granen.
De bedoeling van deze wijziging is alleen in de voorschriften een praktijk vast te leggen die in de comités algemeen is geworden.
Tot slot wil ik zeggen dat de Commissie de door de rapporteur voorgestelde amendementen goedkeurt die het standpunt van de Commissie bevestigen en waarin wordt voorgesteld dat de Commissie een nieuw verslag indient (amendement 3) en probeert de regeling te verbeteren (amendement 1).
Geachte afgevaardigden, in het licht van mijn opmerkingen is het waarschijnlijk niet moeilijk te accepteren dat het voorstel vanaf het seizoen 2000-2001 kan worden toegepast.
Additionaliteit
Aan de orde is de gecombineerde behandeling van twee mondelinge vragen aan de Commissie:
B5-0207/2000 van mevrouw Evans Jillian e.a., namens de Verts/ALE-Fractie, over additionaliteit;
B5-0209/2000 van de leden Davis en Attwooll, namens de ELDR-Fractie, over naleving van het additionaliteitsbeginsel bij kredieten van de structuurfondsen.
Mijnheer de Voorzitter, mijnheer de commissaris, de structuurfondsen zijn bedoeld voor de armste en meest achtergebleven gebieden van de Europese Unie, de gebieden die de grootste behoefte hebben aan ontwikkeling. Zij hebben extra geld nodig om hun economie herop te bouwen, werkgelegenheid te creëren en armere gemeenschappen te laten herleven.
Additionaliteit is er om te zorgen dat dit gebeurt zonder dat nationale regeringen hun eigen steun door Europees geld vervangen, want dan halen de structuurfondsen niets meer uit.
Dit laatste is evenwel precies wat er in veel regio's en landen momenteel aan het gebeuren is, en ik kan dat illustreren aan de hand van Wales.
De toekenning van doelstelling 1 aan West-Wales en de Valleys vorig jaar was een erkenning van de armoede die in tweederde van die streek heerst.
Als de 1,2 miljard euro aan Europese steun doelmatig wordt ingezet, kan precies de bijkomende steun worden geboden die voor deze regio beoogd wordt.
Maar kijken we naar de toelage die de centrale regering aan Wales heeft toegekend, dan zien we in de praktijk dat er ondanks de toekenning van doelstelling 1 volgend jaar niet meer geld beschikbaar is dan vorig jaar, toen er van doelstelling 1 nog geen sprake was.
De begroting van de National Assembly van Wales, die afkomstig is uit de Britse schatkist, blijft gelijk. Dit betekent dat er op zijn minst voor de eerste vijftien maanden van de nieuwe programmeringsperiode geen cent aan nieuwe middelen bij komt.
Het geld wordt weggehaald uit andere deelbegrotingen van de National Assembly, zoals gezondheidszorg en onderwijs.
De uitgaven van de centrale regering worden dus verminderd.
Volgens de regels van de structuurfondsen wordt op grond van regionale criteria bepaald welke gebieden de meeste steun behoeven.
Daar staat tegenover dat de Commissie het additionaliteitsprincipe toetst op nationaal niveau.
Dit is in flagrante tegenspraak met elkaar, en de oorzaak zit in de huidige regelgeving.
De lidstaten zijn niet wettelijk verplicht aan te tonen dat zij het additionaliteitsbeginsel regionaal of per programma respecteren.
In dit verband ben ik het eens met commissaris Barnier, die mij in een schriftelijk antwoord heeft gezegd dat de geest van het additionaliteitsbeginsel moet worden gevolgd, en niet zozeer de letter van de wet.
Het stelsel moet worden herzien, en een van de voornaamste punten daarbij is dat we additionaliteit niet meer alleen per lidstaat, maar ook intern, per programma binnen die lidstaat moeten gaan toetsen.
Er moeten mechanismen worden gecreëerd om te zorgen dat de lidstaten additionaliteit zowel naar de letter als naar de geest respecteren, zodat de steun op doeltreffende wijze kan worden aangewend.
Met deze vraag hopen wij de bevestiging te krijgen dat dit ook zal gebeuren, mijnheer de commissaris, en ik kijk uit naar de stemming in april.
Mijnheer de Voorzitter, het additionaliteitsbeginsel is er om te zorgen dat betalingen aan de lidstaten uit de structuurfondsen een aanvulling vormen op de structurele ontwikkelingsmaatregelen van de nationale overheden, en geen vervanging daarvan.
Zo kunnen we het Europese structuurbeleid beter inzetten om de regionale en sociale verschillen te overbruggen.
Momenteel zijn we bezig met de voorafgaande toetsing van de additionaliteit volgens artikel 11 van verordening 1260/99.
Deze toetsing maakt onlosmakelijk deel uit van de onderhandelingen met de lidstaten over de structuurfondsprogramma's.
Uit deze test blijkt de intentie van de lidstaten het additionaliteitsbeginsel tijdens de komende programmeringsperiode te respecteren.
Waar nodig kan de Commissie meer details van de lidstaten vragen over de voorziene uitgaven voor de periode 2000-2006.
Als bijkomende maatregel heeft de Commissie gedetailleerde uitvoeringsvoorschriften klaarliggen die toegevoegd zullen worden aan de programmeringsdocumenten voor de voorafgaande, de tussentijdse en de eindtoetsing van de additionaliteit.
De tweede vraag die aan de orde is gesteld, is of de naleving van het additionaliteitsbeginsel niet op regionaal niveau getoetst kan worden.
Hiervoor wil ik graag voortbouwen op een aantal elementen uit voorgaande antwoorden.
Ten eerste is additionaliteit van toepassing op het totaal aan uitgaven op nationaal niveau, niet op regionaal niveau. Die nationale uitgaven bestaan evenwel per definitie uit de som van de uitgaven op lager niveau.
Dit houdt in de praktijk in dat als de nationale overheid de uitgaven voor bepaalde regio's vermindert, daar een verhoging van de uitgaven in andere regio's tegenover moet staan, anders wordt het additionaliteitsbeginsel geschonden.
Mochten er voor een bepaalde regio of bepaalde regio's aanwijzingen zijn dat de nationale uitgaven zijn verminderd, dan kan de Commissie u verzekeren dat zij bijzonder nauwkeurig zal nagaan in hoeverre de totaalbedragen op nationaal niveau geloofwaardig zijn.
Een tweede punt dat verduidelijking behoeft, is de reikwijdte van het additionaliteitsbeginsel en de suggestie dat er een tegenstrijdigheid is tussen de regionale taak van de structuurfondsen en de nationale toetsing van het additionaliteitsbeginsel.
Het punt is dat de gelden die in een lidstaat aan ontwikkeling worden besteed en die in aanmerking worden genomen voor de toetsing van het additionaliteitsbeginsel, over het algemeen zowel op nationaal als op regionaal niveau worden toegekend en beheerd.
Van bepaalde uitgavenposten mag weliswaar verwacht worden dat zij stabiel blijven tussen twee programmeringsperioden, maar niemand kan eisen dat de bestedingen voor bijvoorbeeld grote infrastructuurwerken in een bepaalde regio voortdurend op hetzelfde peil blijven en dat geen rekening wordt gehouden met de feitelijke behoeften.
De Commissie vreest dan ook dat de lidstaten hun ontwikkelingsbestedingen bij een strikte toepassing van het additionaliteitsbeginsel te star zouden gaan beheren.
Tot slot de verdeling van de begrotingstaken tussen centrale en regionale overheden binnen de lidstaten. De Commissie kan in dit verband alleen maar herhalen dat dit een zuiver nationale aangelegenheid is die niets te maken heeft met additionaliteit zoals omschreven in de verordeningen.
Mijnheer de Voorzitter, al is zij van een andere partij, toch wil ik graag mijn collega Jillian Evans uit Wales bedanken dat zij dit punt aan de orde heeft gesteld.
Ik geloof niet dat er in Wales momenteel iets belangrijkers aan de orde is dan de bestedingen uit doelstelling 1. Het is dan ook belangrijk dat wij iets dieper ingaan op de achtergrond van de kwestie waarover wij thans debatteren.
Er waren vandaag in Groot-Brittannië twee belangrijke dingen in het nieuws.
Ten eerste het schokkende nieuws dat BMW de groep Rover-Land Rover gaat opsplitsen, wat in het hele land massaontslagen met zich mee dreigt te brengen. Het tweede bericht van vanmorgen was de verbluffende overwinning van de conservatieve partij bij de tussentijdse verkiezingen in Ayr, waarbij Labour naar een schamele derde plaats werd verwezen met een verlies van bijna 10%.
Dit zijn niet zomaar achtergrondverhalen, zij geven precies aan waar het om gaat bij de bestedingen uit doelstelling 1 en 2 van de structuurfondsen in die delen van de Europese Unie die met zware economische problemen te kampen hebben.
Zoals wij net van Jillian Evans hebben gehoord, is aan een groot deel van Wales de status van een doelstelling 1-gebied toegekend, ook aan kiesdistricten die ik vertegenwoordig. Helaas zijn onze problemen in Wales sinds de Commissie deze beslissing bekend heeft gemaakt alleen maar erger geworden.
Onze landbouw is zo goed als ingestort, en dit is het rechtstreekse gevolg van wat ik het Britse regeringsbeleid zou willen noemen.
De inkomens van boerenbedrijven zijn het laagst sinds een hele generatie, en deze achteruitgang heeft ook een weerslag op de industrie.
Ik schaam mij allerminst voor mijn standpunt dat de gigantische overwaardering van het Britse pond - die de Labourminister van Financiën een verkiezingskas van ongeziene proporties heeft bezorgd - de producenten in Wales en de rest van Groot-Brittannië stuk voor stuk hindert bij hun export naar de Europese markt.
Het is dan ook niet verwonderlijk dat BMW zijn beslissing Rover op te splitsen rechtstreeks wijt aan het economische beleid van de Britse regering. Dit is evenwel een schrale troost voor de duizenden arbeiders bij Rover die zo hun best hebben gedaan om de efficiency van hun bedrijf te verhogen en die nu moeten ontdekken dat de regering hun inspanningen teniet heeft gedaan.
Dan wil ik het nu hebben over de manier waarop de Labourregering de Europese structuurfondsen vanuit Londen beheert.
De onaanvaardbare handelwijze van de Britse regering heeft een vroegtijdig einde gemaakt aan de politieke carrière van de eerste minister van de National Assembly, de deelregering van Wales.
De besteding van de structuurfondsen heeft al veel vertraging opgelopen door onenigheid over gekoppelde financiering en additionaliteit.
Om te voorkomen dat dit later in dit debat aan de orde wordt gesteld, wil ik hier duidelijk zeggen dat dit probleem reeds langer bestaat en dat ik vind dat de Commissie deze zaak eigenhandig en grondig moet onderzoeken.
Ik heb de eer te zijn benoemd tot rapporteur van de Economische en Monetaire Commissie voor de richtlijnen voor de structuurfondsen voor de periode 2000-2006. Op grond van onze aanbevelingen aan de Commissie regionaal beleid, vervoer en toerisme was mijn commissie het erover eens dat de Europese Commissie het additionaliteitsbeginsel onder de loep diende te nemen.
Wij hebben er nog eens de nadruk op gelegd dat de structuurfondsen niet gebruikt mogen worden ter vervanging van overheidsbestedingen die voor achterstandsgebieden bestemd waren.
Ik betreur het dat de commissie regionaal beleid dit zelf niet in haar verslag heeft opgenomen, maar het zij zo.
Ik zou graag willen dat commissaris Liikanen een aantal vragen meenam naar commissaris Barnier.
Ik weet wel dat hij vandaag de dienstdoende commissaris is, maar hij is wellicht niet in staat zelf op al mijn vragen te antwoorden, en het gaat specifiek over de regio die ik vertegenwoordig.
Ik durf trouwens te veronderstellen dat Jillian Evans het namens haar partij met mijn vragen eens zal zijn.
Hoe staat het binnen de Commissie met de goedkeuring van de programmeringsdocumenten?
Gaat de commissaris zorgen voor de nodige transparantie, gaat hij te zijner tijd de correspondentie tussen de Commissie en de deelregering van Wales openbaar maken?
Wij hebben de verzekering gekregen, ik zou haast zeggen van een zelfgenoegzame minister van Economische Zaken van Wales, thans eerste minister, dat alles ordelijk verliep.
Uit diverse terloopse opmerkingen van de Commissie maken wij echter op dat er ernstige problemen zijn, en wij kunnen ons werk in dit Parlement niet naar behoren doen als er op dat punt geen transparantie komt.
Zal de Commissie die informatie dus beschikbaar maken voor alle leden van het Europees Parlement?
Doet zij de toezegging dat zij ons van deze zaken op de hoogte houdt?
Neemt zij het op zich de regeringen van de lidstaten om opheldering te vragen over de inkleuring van de landkaarten met betrekking tot doelstelling 2? Er zijn namelijk duidelijke aanwijzingen dat er met de grenzen geknoeid is.
Additionaliteit is een belangrijke kwestie, en het moet mij van het hart dat het niet de enige kwestie is die veel leden van het Europees Parlement zorgen baart.
Mijnheer de Voorzitter, ik zou kort willen ingaan op een aantal opmerkingen van de heer Evans.
Om te beginnen bevestig ik dat er in de Midlands problemen zijn met de Rovergroep.
Ik wil daar geen politieke munt uit slaan, er staan daar te veel banen op het spel.
Verder heeft hij het gehad over de tussentijdse verkiezingen in de Midlands, en ik feliciteer zijn partij met haar overwinning.
Tot slot ben ik in tegenstelling tot mijn collega de laatste drie weken in Ayr van deur tot deur gegaan, en ik kan u melden dat additionaliteit niet één keer ter sprake is gekomen.
Dan ga ik nu in op het onderwerp van dit debat.
Ik dank de nationalisten dat zij dit aan de orde hebben gesteld.
Het is een goede zaak dat wij een fatsoenlijke discussie voeren over de hele kwestie van de structuurfondsen, maar ik vermoed dat er meer achter zit.
Wat willen zij eigenlijk bereiken?
Ik heb geluisterd naar wat mevrouw Evans te zeggen had.
Wat ik uit haar woorden heb afgeleid, is dat zij de verordeningen inzake de structuurfondsen ingrijpend wil veranderen.
Mag ik de leden eraan herinneren dat het Parlement nog niet zo lang geleden de regelgeving rond de structuurfondsen volgens de instemmingsprocedure heeft aangenomen, inclusief artikel 11, dat over additionaliteit gaat?
Is het soms de rol van het Parlement om dat nu te veranderen?
Nee.
De rol van dit Parlement is te zorgen dat de regels worden nageleefd.
Dat is waar wij ons op moeten toeleggen.
Ik weet dat mevrouw Evans samen met een van haar collega's, Dafydd Wigley, en een lid van de Scottish National Party, de heer Wilson, een ontmoeting gehad heeft met commissaris Barnier.
Ik lees u de verklaring voor die commissaris Barnier na die ontmoeting heeft afgegeven:
"Ik ben ervan op de hoogte dat er in Schotland en Wales recentelijk veel discussie is geweest rond Europese regionale steun.
Niettemin heb ik de indruk dat daarbij twee zaken worden verward: additionaliteit en cofinanciering."
Het verbaast me niets dat de nationalisten die dingen een beetje met elkaar verwarren.
"Los van de vraag of de steun vanuit de Europese Unie van bijkomende invloed is vergeleken met wat er zonder deze steun zou zijn gebeurd, kan additionaliteit door degenen die de programma's ter plaatse bepalen worden gehanteerd als een van de selectiecriteria op basis waarvan zij steun toekennen aan afzonderlijke projecten.
De Commissie is daarentegen gebonden aan het voorschrift dat zij de additionaliteit globaal moet toetsen voor het Verenigd Koninkrijk als geheel, met het specifieke doel zich ervan te vergewissen dat de Europese financiële steun een aanvulling vormt op de nationale financiering en niet ter vervanging daarvan wordt aangewend.
Wij zijn er in het verleden altijd van overtuigd geweest dat de nationale verplichtingen zijn nagekomen."
Mijnheer de Voorzitter, uit de woorden van de commissaris blijkt duidelijk dat de Commissie de naleving van het additionaliteitsbeginsel bij de structurele steun op nationaal niveau zorgvuldig toetst. Het is ook prettig dat hij ons ervan heeft verzekerd dat de toetsing op verschillende niveaus plaatsvindt.
Toch zal het de Commissie niet zijn ontgaan dat een aantal lidstaten binnen de Europese Unie over autonome vormen van regionaal bestuur beschikken.
Zulke vormen van regionaal bestuur worden meestal geheel of gedeeltelijk vanuit de centrale begroting gefinancierd.
Het komt mij voor dat de centrale overheid de bijdragen van de Europese Unie volgens de huidige regels mee kan laten wegen in de berekening van de toelagen aan de autonome regionale overheden.
Het lijkt erop dat er geen mechanisme bestaat om te zorgen dat de volgende twee dingen wel degelijk gebeuren: ten eerste, dat het additionaliteitsbeginsel op deze berekening wordt toegepast, en, ten tweede, dat het bedrag aan Europese steun dat uiteindelijk bij elke afzonderlijke regio terechtkomt rechtstreeks overeenkomt met het bedrag dat oorspronkelijk voor deze regio opzij was gezet.
Dit leidt op zijn minst tot een gebrek aan transparantie.
Het kan ook betekenen dat het additionaliteitsbeginsel op regionaal niveau niet naar behoren wordt nageleefd.
Net als mevrouw Evans zie ik in dat dit strikt genomen niet in tegenspraak is met de letter van de Europese wet.
Maar net als zij vind ik dat dit duidelijk in tegenspraak is met de geest van het additionaliteitsbeginsel en dat het tenietdoet wat we met de structuurfondsen hebben willen bereiken.
Ik kom zelf uit Schotland, maar ik weet dat liberale leden uit andere delen van Groot-Brittannië en regio's in de hele Europese Unie zich hier zorgen over maken.
Mijnheer de Voorzitter, allereerst wil ik onze collega uit Wales feliciteren met haar excellente uiteenzetting. Bovendien verheugt het mij dat de inhoud van het verslag ook de goedkeuring van andere ideologische strekkingen wegdraagt.
Sommigen onder ons, met name de nieuwkomers hier in dit Parlement, beginnen zo stilaan genoeg te krijgen van de goede intenties, de uitstekende programma's en de voortdurende verwijzingen naar de geest van de communautaire regelgeving.
Van die geest blijft uiteindelijk maar bitter weinig over. We krijgen er spookbeelden en slapeloze nachten voor in de plaats aangezien de aangegane verbintenissen eenvoudigweg niet worden nagekomen.
Wat de additionaliteit betreft, wordt het tijd dat de Europese instellingen eindelijk hun verplichtingen in acht nemen.
De Rekenkamer heeft reeds in juni 1999 een balans van de toepassing van het additionaliteitsprincipe opgemaakt. Toen bleek al dat de toestand rampzalig is en dat wij op het verkeerde spoor zitten.
Ten tweede - en nu volgt een politieke verklaring - moeten wij ons afstemmen op het reële Europa, het Europa van de burgers, het Europa van de naties en de volkeren die in de verschillende lidstaten wonen. Zolang wij dit niet doen, zullen wij steeds weer op hetzelfde thema moeten terugkomen.
Het is toch absurd dat Schotland, Wales, Baskenland, Catalonië, Galicië en zelfs een zo uitgestrekte regio als Andalusië afhankelijk zijn van de beslissingen van een centrale staat, hoe hecht die ook is.
Mijnheer de Voorzitter, mijnheer de commissaris, beste collega's, ik kan me geheel vereenzelvigen met de heer Miller, die zojuist gesproken heeft, en nu helaas niet meer in deze ruimte aanwezig is, toen hij kritiek leverde op de indieners van deze vraag.
Hij stelde namelijk dat onze voornaamste opdracht erin bestaat te garanderen dat de regels worden nageleefd. En de belangrijkste regels die naleving behoeven zijn die van het Verdrag.
In het onderhavige geval is dat artikel 158, het artikel dat prioriteit geeft aan de economische en sociale cohesie.
Wij moeten er vervolgens op toezien dat de Commissie zich inspant en verordeningen in het leven roept om deze doelstelling te behalen.
Onze taak is het oplettend te zijn en in te grijpen als we vaststellen dat dit niet gebeurt. Daar is nu aanleiding toe, en wij grijpen nu in met betrekking tot de kwesties die door de stellers van de mondelinge vraag zijn aangeroerd.
We zijn het eens met de overwegingen die te berde zijn gebracht en we willen de Commissie aansporen om de economische en sociale cohesie niet te vergeten. Integendeel, de Commissie moet meer druk uitoefenen opdat deze instrumenten zo gebruikt worden dat ze ten goede komen aan de meest hulpbehoevende regio's.
Het gaat hier natuurlijk om een gevoelige zaak, waarover de laatste jaren uitvoerig gedebatteerd is.
Er bestaan op dit vlak veel regels die op systematische wijze worden herzien. Maar we mogen niet toestaan dat herziening van de regels en bureaucratische ontwikkelingen steeds weer de zwaksten treffen.
We zijn het er bijvoorbeeld dan ook niet mee eens dat het regio's die op grond van verschillende programma's in aanmerking komen voor steun moeilijk wordt gemaakt meerdere fondsen aan te spreken. Als een regio een beroep kan doen op meer dan één fonds, dan is dat eenvoudigweg omdat die regio tot de meest hulpbehoevende behoort.
Alles wat de toegang tot die fondsen in de weg staat vertraagt de ontwikkeling van zulke regio's en dus ook de verwezenlijking van de economische en sociale cohesie. En we zijn het er ook niet mee eens dat de Commissie net als een aantal nationale regeringen een neiging tot inertie begint te vertonen als het erom gaat de meest hulpbehoevende regio's te hulp te schieten.
Daarom doen wij een beroep op de Commissie, opdat ...
(Spreker wordt door de Voorzitter onderbroken)
Mijnheer de Voorzitter, ik volg die hele toestand rond structuurfondsen en additionaliteit al jaren, en er zijn een paar lessen die we uit het verleden kunnen trekken.
De eerste les is dat er in absolute termen in de meeste regio's van de Europese Unie relatief weinig geld uit de structuurfondsen beschikbaar is, en dat de uitwerking ervan veeleer politiek dan economisch van aard is, al is ook dat belangrijk.
Ik heb al vaak gezegd dat wij als Europese Unie niet alleen voorschriften moeten uitvaardigen om de mensen te vertellen wat ze wel en niet mogen doen, maar dat we de Europese burger en de regio's ook tastbare voordelen moeten bieden.
Zelfs in rijke regio's zal het op prijs worden gesteld dat de Europese Unie de kloof tussen rijk en arm probeert te overbruggen.
Voorts is het in macro-economische zin zo dat bedragen die in het kader van de structuurfondsen aan Portugal, Griekenland of Ierland worden toegekend, sowieso naar deze landen gaan, en dat is op zich al positief.
Het geld wordt overgedragen, en of de wet nu naar de letter wordt nageleefd of niet, deze landen zijn beter af.
We kunnen lering trekken uit het verleden.
Om te beginnen hebben we de regels tot op zekere hoogte gefatsoeneerd, maar oorspronkelijk zijn zij opgesteld om alle sectoren en alle politieke belangen tevreden te stellen. Daardoor kon de Commissie met de mensen die haar ter beschikking stonden onmogelijk nog in de gaten houden wat er met het geld gebeurde, iets wat in belangrijke mate nog altijd het geval is.
We zitten nu bij het derde of vierde programma.
Wat we nu moeten doen, is leren van onze fouten uit het verleden en de lessen toepassen op de toekomst.
Als we dit geld zo doeltreffend mogelijk willen besteden, moeten we kijken naar wat een land tot nu toe heeft uitgegeven, en het vervolgens vragen zijn plannen bij de Europese Commissie in te dienen.
De Europese Commissie gaat dan op zoek naar de zwakke plekken in die plannen en zegt: Wij willen dat u ons geld zus en zo besteedt, in aanvulling op de bedragen die u zelf al voor dat werk opzij hebt gezet.
Persoonlijk heb ik de Europese Commissie Ierland nog nooit ter verantwoording zien roepen wegens het niet naleven van het additionaliteitsbeginsel.
De steun aan Ierland uit de structuurfondsen bereikte tussen 1982 en 1992 een hoogtepunt. Nu loopt die steun terug, maar er werd in die periode ruimschoots geld ter beschikking gesteld.
Nu wil het geval dat de overheidsinvesteringen uitgerekend tussen 1982 en 1992 terugliepen met 30% in reële termen.
Wat is er dan met de structuurfondsen gebeurd?
De structuurfondsen gingen naar de lonen van het overheidspersoneel en de sociale sector, en het is zeer de vraag of dat de Ierse economie in die jaren veel goed heeft gedaan, want dit heeft bijgedragen tot inflatie en hogere looneisen. We kunnen dus lessen trekken uit het verleden.
De Commissie kon maar drie of vier mensen op het Ierse probleem zetten. Daar stelde Ierland 30.000 ambtenaren tegenover, en Ierland heeft het elke keer gewonnen!
Mijnheer de Voorzitter, ik ga het hier hebben over een thema dat geen van de vorige sprekers heeft aangeroerd, namelijk het verslag van de Rekenkamer over het additionaliteitsprincipe.
Dit verslag werd op 9 maart jongstleden in het Publicatieblad van de Europese Gemeenschappen gepubliceerd.
Het desbetreffende verslag bevat in punt 62 een interessante verwijzing naar de privatiseringen.
De laatste jaren hebben verschillende regeringen van de Europese Unie enthousiast voor een privatiseringsbeleid gekozen. Het gevolg hiervan is dat datgene wat vroeger tot de gemeenschap behoorde nu in het bezit van enkele individuen is.
In Spanje bijvoorbeeld werden de afgelopen vier jaar overheidsbedrijven ter waarde van 4 biljoen - met b van Barcelona, met b van Brussel - geprivatiseerd.
Het gaat hier derhalve om overheidsbedrijven die in privé-handen zijn overgegaan.
De heer Liikanen is een expert in boekhouden. Hij weet dat privatiseren een vorm van overheidsdesinvestering is en bovendien tot een regionale desinvestering kan leiden.
Zo kan de privatisering van een luchtvaartmaatschappij die regionale vluchten aanbiedt bijvoorbeeld een regionale desinvestering tot gevolg hebben, hetgeen een inbreuk op het additionaliteitsprincipe betekent.
De Rekenkamer heeft zich in verband hiermee als volgt uitgesproken. Wanneer de kosten ten gevolge van de privatiseringen een dalende tendens vertonen, heeft de lidstaat, die het resultaat reeds kent, er alle belang bij deze te elimineren.
Gezien de omvang van de desbetreffende kosten - telecommunicatie, energie, enzovoort - kan deze operatie het eindresultaat aanzienlijk beïnvloeden.
Wij beschikken tevens over het antwoord dat de Commissie hier onlangs op heeft gegeven. Commissaris Liikanen zal zich dit als lid van de Commissie ongetwijfeld perfect herinneren.
De Commissie biedt hier een oplossing aan die wij in Spanje "methode-Olendorf" noemen. Deze term verwijst naar een methode uit het taalonderwijs waarbij de leraar de leerling vraagt: "Heeft u de onderbroek van mijn oom?" en de leerling antwoordt: "Nee, maar ik heb de bril van mijn grootmoeder."
Het antwoord dat de Commissie ons op punt 62 geeft, is uiterst beknopt.
Het luidt als volgt: "Hoewel de privé-sector in sommige gevallen investeert in sectoren die vanouds als overheidssectoren worden beschouwd, is het buitengewoon moeilijk de controle op het additionaliteitsprincipe uit te breiden naar de privé-investeringen. Dit impliceert namelijk dat wij de rekeningen van een aantal privé-ondernemingen moeten opvragen en onderzoeken terwijl de desbetreffende bedrijven niet verplicht zijn deze informatie aan de nationale overheden of de Commissie door te geven."
De Commissie neemt met andere woorden haar toevlucht tot de "methode-Olendorf". Commissaris Liikanen heeft verstand van dit thema.
Aangezien hij zich hier vandaag in ons midden bevindt, kan hij ons misschien wat meer uitleg geven. Ik ben namelijk van oordeel dat dit probleem de kern van het additionaliteitsprincipe raakt.
Mijn tweede opmerking heeft betrekking op de aanzienlijke inkorting van de structuurfondsen waartoe in de financiële vooruitzichten van Berlijn is besloten.
Dit jaar beschikken wij over 29.430 miljoen euro.
Voor 2006 worden slechts 26.600 miljoen nominale euro uitgetrokken. Dit betekent een daling van 14% in zeven jaar tijd.
Rekening houdende met de inflatie kom ik uit op een vermindering van 20%.
In 2006 zullen de structuurfondsen met andere woorden meer dan 20% van hun huidige waarde hebben verloren. Het is dan ook zeer onwaarschijnlijk dat zij aan de behoeften zullen kunnen voldoen waaraan zij vandaag voldoen, ofschoon er, zoals wij gehoord hebben, in de Gemeenschap nog vele regio's zijn die met ernstige problemen te kampen hebben.
Bovendien wacht ons een extra moeilijkheid die ook de commissaris en de leden van dit Parlement niet onbekend is.
Wij staan namelijk voor de aanstaande uitbreiding van de Europese Unie met dertien nieuwe lidstaten.
In het merendeel van deze landen ligt het gemiddelde inkomen veel lager dan dat van de armste regio's van de Gemeenschap. Nochtans zijn er geen maatregelen getroffen om het cohesiebeleid van deze kandidaat-landen te versterken.
Ik weet dat de commissaris me in dit verband niet van antwoord kan dienen. Desalniettemin wil ik dit Parlement en de commissaris attent maken op het probleem dat deze situatie op het vlak van het communautaire cohesiebeleid zal veroorzaken.
Mijnheer de Voorzitter, ik schaar mij volledig achter de woorden van de heer Medina Ortega, maar ik zou hem even willen corrigeren. Wij zijn weliswaar een bijzonder kleine fractie en wij hebben maar weinig tijd om ons standpunt uiteen te zetten, maar ik heb naar het door hem geciteerde verslag verwezen, namelijk naar het verslag van 9 maart jongstleden.
Mijnheer de Voorzitter, mijnheer de commissaris, zoals hier is gezegd, kan de overheidssteun en de hieraan gerelateerde structurele steun van de lidstaten niet worden vervangen door middelen uit de Europese structuurfondsen.
Dit principe van additionaliteit is van belang om het doel van het regionaal en structuurbeleid van de Europese Unie, namelijk het verkleinen van de regionale verschillen, te verwezenlijken.
De Commissie moet de lidstaten ertoe verplichten zo te handelen dat het additionaliteitsprincipe zowel op nationaal als op regionaal niveau wordt toegepast.
Ik heb de indruk dat dit principe in de lidstaten op grove wijze wordt geschonden.
De doeltreffendheid van het regionaal beleid van de Europese Unie wordt enorm verzwakt door het feit dat de lidstaten minder nationale, regionale en structurele steun aan de regio's geven, zelfs aanzienlijk minder dan wat er via de Europese structuurfondsen naar de regio's gaat.
In sommige gevallen wordt het principe van additionaliteit verdoezeld door bij de nationale regiosteun de ontwikkelingsgelden op te tellen die toch merendeels naar de allersnelst groeiende regio's gaan.
Het op regionaal niveau in de wind slaan van het additionaliteitsprincipe zorgt ervoor dat de regionale verschillen in de lidstaten toenemen, wat in strijd is met de doelen van het regionaal beleid van de Europese Unie.
Mijnheer de Voorzitter, het is erg jammer dat commissaris Barnier hier vanmorgen niet kon zijn, want dit is een kwestie uit zijn bevoegdhedenpakket die niet alleen Schotland en Wales, maar ook andere regio's uit de Unie grote zorgen baart.
En deze kwestie baart ons grote zorgen omdat het er nu op lijkt dat een voorziening die bedoeld is voor gerichte steun, in de praktijk door de Commissie en de nationale regeringen gebruikt wordt als een goocheltruc. Er wordt gedaan alsof er extra geld binnenkomt, maar achteraf wordt ons gezegd dat het niet uitmaakt of dat nu naar de betrokken regio is gevloeid of niet, zolang het land als geheel er maar baat bij heeft gehad.
Zoiets kan gewoon niet.
Voorts wordt ons gezegd dat alles in orde is, omdat de voorschriften inzake additionaliteit uit de verordening keurig worden nageleefd.
Toch zegt de Rekenkamer in het verslag waar wij het de hele tijd al over hebben, dat de problemen veroorzaakt worden doordat het additionaliteitsbeginsel conceptueel en methodologisch onvoldoende is uitgewerkt en de betrokken partijen er niet in zijn geslaagd gepaste en doeltreffende procedures te ontwikkelen om het te toetsen.
Twee alinea's verder staat te lezen dat de lijsten van de structurele steunmaatregelen in de betrokken regio's op onbetrouwbare wijze worden samengesteld, waardoor er sprake is van een groot aantal schattingen en veronderstellingen die moeilijk zijn na te trekken.
Moeilijk na te trekken, zeg dat wel, mijnheer de commissaris.
Geen wonder dat hier in de hele Gemeenschap onrust over heerst. We moeten de Commissie vragen haar volle aandacht aan dit probleem te schenken.
Mijnheer de Voorzitter, een van de belangrijkste problemen in deze hele kwestie is dat Europa de lidstaten geen enkele wettelijke straf kan opleggen als zij het voortreffelijke concept additionaliteit negeren.
Volgens mij is dit iets dat we grondig moeten bekijken, en we hebben ook behoefte aan een betere coördinatie tussen de directoraten-generaal van de Commissie rond deze kwestie.
Additionaliteit is uw concept, en u bent degene die moet zorgen dat het goed wordt toegepast in de lidstaten.
Wij hebben natuurlijk ook begrip voor het feit dat overlappingsproblemen de continuïteit van de programma's onder druk zetten.
Controle is een ander probleem dat samen met de lidstaten moet worden aangepakt.
Wij beseffen dat zij u niet tijdig van de nodige gegevens voorzien om na te gaan of het systeem aan zijn doel beantwoordt, vooral met betrekking tot doelstelling 2, 3 en 4.
Een van de ergste overtreders in dit verband is het Verenigd Koninkrijk.
Onze deelregering in Wales heeft geen cent extra middelen op haar begroting gekregen.
Dit is een duidelijke schending van het additionaliteitsbeginsel.
Het Europees Parlement en de Europese Unie onderkennen dat onze natie Wales arm is, en toch negeert de Britse regering, en niet alleen die van Labour, het additionaliteitsbeginsel.
Laat mijn collega Jonathan Evans maar doen alsof zijn partij onschuldig is.
Achttien jaar lang heeft zijn regering het additionaliteitsbeginsel evenmin gerespecteerd.
Volgens mij zijn we tijd aan het verspillen, mijnheer de Voorzitter.
Ik heb gisteren in Wales met enkele gemeenteraden gesproken.
Zonder de structuurfondsen kunnen zij niet vooruit.
De structuurfondsen passen binnen het voortreffelijke cohesieprincipe, en wij vragen de Commissie dat principe ook te volgen en de armste regio's in de Europese Unie te ondersteunen.
Mijnheer de Voorzitter, ik had niet gedacht dat ik vandaag het woord zou voeren, want ik vertegenwoordig het Zuidoosten van Engeland, en dat is een van de meer welvarende gebieden van Engeland en van Europa.
Wij betalen de belastingen waarmee de steun aan andere gebieden wordt gefinancierd.
Wij vallen niet onder doelstelling 1.
De steun die wij onder doelstelling 2 ontvingen, is door de huidige regering verminderd, en het omschakelingsfonds dat ons erg goede diensten heeft bewezen, wordt geleidelijk uitgedoofd.
Waarom neem ik dan het woord?
Omdat er zelfs in het Zuidoosten van Engeland plaatsen zijn waar armoede heerst.
Ik wil het met name hebben over Wight, een prachtig eiland met 130.000 inwoners, maar waar het inkomen per hoofd van de bevolking maar 68% bedraagt van het Europese gemiddelde. Een erg arm gebied, kortom.
Het krijgt geen Europese steun.
Waarom niet?
Het krijgt geen steun van Europa omdat het onder NUTS II bij Hampshire wordt ingedeeld.
Hampshire is een welvarend graafschap, 100% van het Europees gemiddelde, dus Wight kan naar zijn centen fluiten.
Toch heeft het 130.000 inwoners, meer dan de Åland-eilanden, die wel Europese steun ontvangen onder NUTS II.
Wight heeft de Britse regering voor het Hooggerechtshof in Londen gedaagd, want het is van mening dat de regering het onheus behandelt.
Volgens mij kan Wight die zaak winnen.
Wat betreft Europa is Wight op mijn advies naar de Ombudsman gestapt. EUROSTAT weigert het namelijk als een afzonderlijke regio te beschouwen onder NUTS II, en daarmee behandelt het Wight volgens ons onheus.
Deze week heeft de Europese Ombudsman beslist dat er sprake is van wanbestuur van de kant van EUROSTAT en de Europese Commissie, en ik beschouw dit als een baanbrekende uitspraak.
Ik lees u deze uitspraak voor: "In het onderhavige geval heeft de Commissie de Ombudsman niet van gegevens voorzien waaruit blijkt dat EUROSTAT bij zijn beslissing het eiland Wight niet te beschouwen als een afzonderlijke regio onder NUTS II, rekening heeft gehouden met alle relevante factoren, waaronder artikel 158 van het Verdrag en het verslag-Viola van het Europees Parlement."
Hij heeft de Commissie en EUROSTAT aanbevolen de zaak opnieuw te bekijken.
Ik wil de Commissie vragen deze aanbeveling van de Ombudsman eerlijk te volgen, zodat ik tegen de mensen van het eiland Wight kan zeggen dat hun zaak opnieuw wordt bekeken en dat zij erop kunnen rekenen dat de Commissie hun problemen eerlijk zal behandelen.
Pas dan kunnen we ons met het additionaliteitsbeginsel gaan bezighouden en de strijd aanbinden met de Britse regering om te zorgen dat we steun van Europa en de Britse regering krijgen, zodat dit eiland eindelijk de eerlijke behandeling krijgt die het al die jaren door de Britse regering en de Europese Commissie is ontzegd.
Mijnheer de Voorzitter, Tony Blair en Donald Dewar zullen vannacht wel niet zo lekker geslapen hebben!
Hun ergste nachtmerries zijn uitgekomen.
Het Schotse bolwerk van Labour heeft hun een niet mis te verstane boodschap gestuurd.
De Schotse Labourkiezer, die al die tijd is verwaarloosd, heeft gesproken.
De Schotse conservatieve kandidaat in Ayr, John Scott, heeft Labour naar een smadelijke derde plaats verwezen, met een achterstand van meer dan 5.000 stemmen.
Het zal alleen maar erger worden voor de Labourpartij als de waarheid over haar onbekwame en cynische beheer van de Europese structuurfondsen aan het licht komt en de mensen inzien wat er is gebeurd.
Omdat de Labourregering haar landkaarten negen maanden te laat heeft ingeleverd, in december in plaats van maart vorig jaar, is zij nu nog altijd met man en macht op zoek naar acceptabele projecten.
De Schotse lagere overheden blijven in het ongewisse over de vraag of de projecten waar zij borg voor moeten staan wel in aanmerking komen voor Europese steun.
Mijnheer de commissaris, drie vragen:
Wanneer denkt u uitsluitsel te kunnen geven aan de Schotse regio's over de broodnodige projecten die op Europese steun zitten te wachten?
Volstaat voor u de bereidheid van de Schotse deelregering om gekoppelde financiering te bieden en u te verzekeren dat het additionaliteitsbeginsel ook echt gerespecteerd wordt?
Of hebben we hier zoals gewoonlijk te maken met gebakken lucht van de coalitie van Labour en liberalen en wordt er in Edinburgh tijd gerekt terwijl Europees geld wordt verduisterd door Financiën in Londen?
Ik heb aandachtig naar dit interessante debat geluisterd, ik zal alles wat aan de orde is gesteld doorgeven aan mijn collega Barnier en die zal erop reageren.
Ik ben er zeker van dat hij u op zijn minst zal antwoorden op alle vragen die over de structuurfondsen en additionaliteit zijn gesteld.
Mijnheer de Voorzitter, het was niet te vermijden dat de commissaris niets anders kon doen dan een formeel antwoord te geven op dit debat door te zeggen dat hij geluisterd heeft en dat hij alles zal doorgeven.
Dat is niet bijster bevredigend voor de vele leden die belangrijke zaken in het midden hebben gebracht.
Ik zou de heer Barnier willen vragen ons zijn antwoorden schriftelijk te bezorgen.
Ik ben ervan overtuigd dat de heer Barnier gevolg aan dit interessante debat zal geven.
Het debat is gesloten.
De stemming vindt 11 april aanstaande plaats.
Onderbreking van de zitting
Waarde collega's, ik verklaar de zitting van het Europees Parlement te zijn onderbroken. Ik wens u allen een prettig weekend.
(De vergadering wordt om 10.50 uur gesloten)
Hervatting van de zitting
Ik verklaar de zitting van het Europees Parlement, die op vrijdag 17 maart werd onderbroken, te zijn hervat.
Mededeling van de Voorzitter
Waarde collega's, zoals u weet heeft er gisteren in Kitzsteinhorn, vlakbij Salzburg, een verschrikkelijke ramp plaatsgevonden waarbij elf mensen zijn omgekomen.
De komende uren kan kan dit aantal nog toenemen.
Onze gedachten gaat uit naar de gezinnen van de slachtoffers van deze ramp.
Mevrouw de Voorzitter, in de Handelingen van het Europees Parlement van 16 maart is een bijdrage van mij onjuist weergegeven.
Ik zou dat graag rechtgezet willen zien, omdat het om een storende fout gaat.
Er staat: "Ik kan dan ook zeggen dat zowel Felix Habsburg-Lothringen als Karl Ludwig Habsburg-Lothringen een geldig paspoort zonder enige beperking bezitten."
Nu komt de fout: "Zij hebben niet de door de Dienst Constitutionele zaken gevraagde verklaringen van afstand ondertekend omdat zij zich van het huis Habsburg distantiëren."
Wat er had moeten staan, is: "omdat zij zich nooit van het huis Habsburg zullen distantieren".
Mevrouw de Voorzitter, ik wil u, als onze Voorzitter, maar ook de Raad en de Commissie verzoeken stappen te ondernemen bij de Turkse autoriteiten en het Turks parlement naar aanleiding van enkele kwesties die de afgelopen dagen rezen.
De eerste kwestie betreft de lijst van parlementsleden en vertegenwoordigers van NGO's die de Turkse regering tot ongewenst heeft verklaard.
Ten tweede is - juist op het moment waarop een delegatie van Europese afgevaardigden een bezoek aan Turkije bracht - de mensenrechtenverdediger Akin Birdal, ondanks zijn precaire gezondheidstoestand, opnieuw gearresteerd, en ten derde is de repressie van journalisten weer in alle hevigheid losgebrand.
Over deze laatste kwestie is trouwens ook al door andere krachten verslag uitgebracht.
Voor ons is het een zeer ernstige zaak dat Turkije dergelijke praktijken ook op parlementsleden toepast.
Kunt u misschien vragen of dergelijke lijsten ook zijn opgesteld voor andere Europese landen, of gaat het alleen om Italië?
Hartelijk dank, mevrouw Morgantini.
We gaan dit vraagstuk uiteraard nader onderzoeken.
Mevrouw de Voorzitter, ik neem het woord naar aanleiding van de opmerking van mevrouw Morgantini.
Ik was voorzitter van de socialistische delegatie die begin deze week een bezoek aan Turkije heeft gebracht.
Wij hebben een gesprek gehad met de Turkse premier Ecevit.
Daarbij hebben wij de situatie van de heer Birdal en mevrouw Zana nog eens onder de aandacht gebracht en ons standpunt uiteengezet.
Ons werd het eerste verslag ter hand gesteld, dat in de Turkse regering wordt besproken over de aanpassing van de Turkse grondwet en andere wetten aan de criteria van Kopenhagen. Vervolgens hebben wij maandagavond op het hoofdkantoor van de Commissie in Ankara vergaderd met vertegenwoordigers van de niet-gouvernementele organisaties, onder wie de heer Birdal, die daar een zeer actieve bijdrage heeft geleverd.
De volgende ochtend is de heer Birdal opnieuw opgesloten in verband met een eerder door de Turkse rechter opgelegde straf.
Vanuit Turkije hebben wij onze grote verontwaardiging uitgesproken over het feit dat deze mensenrechtenactivist van het eerste uur - die zijn strijd gelukkig niet met zijn leven, maar wel met zijn gezondheid heeft moeten bekopen - gevangen is gezet.
Tevens hebben wij het standpunt van de socialistische fractie - en waarschijnlijk van het hele Europees Parlement - uiteengezet, namelijk dat Turkije, wil het land uiteindelijk voor volledige toetreding in aanmerking komen, genoodzaakt zal zijn de grondwet en andere wetten te wijzigen, alsmede een amnestiewet in te voeren. Dan is er net als in onze landen vrijheid van meningsuiting en hoeven personen als mevrouw Zana en de heer Birdal niet langer voor het uiten van hun mening te boeten.
Mevrouw de Voorzitter, u zult zich vast en zeker nog herinneren dat de moordaanslag door de ETA op het Baskische socialistische parlementslid Fernando Buesa, hier tijdens de laatste plenaire vergadering in Brussel door alle fracties is veroordeeld.
Sindsdien zijn tientallen Baskische en Spaanse burgers doelwit van puur fascistisch getinte aanslagen, chantagepraktijken en bedreigingen geweest.
Bijna dagelijks zijn wij getuigen van gebeurtenissen die ons naar de zwartste pagina's uit de geschiedenis van Europa terugvoeren.
Mevrouw de Voorzitter, voor die slachtoffers wil ik de persoon van de Spaanse verslaggever Carlos Herrera symbool laten staan.
Ik verzoek u hem namens het Europees Parlement onze solidariteit over te brengen. Hiermee kunnen wij nog eens duidelijk maken dat de vrijheid van meningsuiting voor het democratische Europa een onaanvechtbaar recht is.
Hartelijk dank, mijnheer Galeote Quecedo.
Uiteraard kan iedereen hier zich nog het zeer aangrijpende debat herinneren dat hierover heeft plaatsgevonden.
Wat deze onwaardige aanslag betreft, wil ik namens het Parlement mijn medeleven betuigen met deze journalist.
Mevrouw de Voorzitter, vorige week is hier een Canadese delegatie op bezoek geweest. Ik wil het Parlement op de hoogte stellen van een incident dat tijdens een bijeenkomst van de delegatie van het Europees Parlement voor de betrekkingen met Canada en haar Canadese tegenhanger heeft plaatsgevonden.
De voorzitter van onze delegatie, de heer Sturdy, was niet aanwezig op het moment dat het incident plaatsvond. Hij heeft u vanochtend evenwel schriftelijk aangegeven wat er gebeurd is en dat ga ik hier herhalen.
Er heeft zich een vreemd voorval voorgedaan tijdens deze bijeenkomst.
De voorzitter van de Canadese delegatie heeft mij zonder enige aanleiding en op een ontoelaatbare manier persoonlijk aangevallen. Deze aanval ging zelfs zover dat meerdere leden van zijn delegatie zich van zijn woorden hebben gedistantieerd.
Iedereen was werkelijk verbaasd over de houding van de Canadese voorzitter.
Dit voorval is zeer betreurenswaardig, omdat het Canadese bezoek bijzonder plezierig was en wij veel waarde hechten aan het onderhouden van de best mogelijke banden met Canada. De contacten met Canada verliepen met name door de visserijconflicten jarenlang moeizaam.
Het is van buitengewoon groot belang dat we de goede banden met Canada herstellen en daarom betreuren we dit incident.
Mevrouw de Voorzitter, kunt u de Canadese regering vragen om een nadere toelichting op dit gedrag?
Dat is afgesproken, mijnheer Berthu.
Dit incident is inderdaad zeer betreurenswaardig.
Ik geloof overigens dat de leden van de Canadese delegatie zich al hebben verontschuldigd en te verstaan hebben gegeven dat ze dit voorval betreuren.
Mevrouw de Voorzitter, op 13 april aanstaande begint in Iran een proces tegen dertien Iraanse joden die worden beschuldigd van spionage voor de Verenigde Staten en Israël. Ofschoon deze landen elk contact met deze dertien mensen hebben ontkend, vreest men ten zeerste dat zij ten dood worden veroordeeld.
Ik weet dat u, mevrouw de Voorzitter, op verzoek van een aantal afgevaardigden reeds hebt aangedrongen op de aanwezigheid bij het proces van een delegatie van het Europees Parlement. Voor zover ik weet heeft de regering van Iran nog niet geantwoord, noch met ja noch met nee.
Daarom moet ik u, en ook de Commissie, vragen nogmaals stappen te ondernemen. Wij moeten ervan op aan kunnen dat de mensenrechten tijdens dat proces volledig worden geëerbiedigd.
Wij moeten voorkomen dat dertien mensen zo maar ter dood worden veroordeeld, zonder dat iemand weet waarom en hoe. Ook dit Parlement heeft zich immers herhaaldelijk uitgesproken tegen de doodstraf.
Ik dank u, het Parlement en de Commissie, bij voorbaat voor de verdediging van de vrijheid en de eerbiediging van de mensenrechten in dit proces tegen dertien joodse burgers van Iran.
Mijnheer Tajani, u hebt volkomen gelijk.
Ik heb stappen ondernomen, maar geen antwoord gekregen.
Ik zal dus opnieuw bij de Commissie op een antwoord aandringen. U kunt op mij rekenen.
Waarde collega's, ik zou het op prijs stellen als we snel met de behandeling van onze agenda kunnen beginnen.
Ik had niet de indruk dat het bij de vorige sprekers daadwerkelijk om moties van orde ging.
Er zijn echter nog twee moties van orde ingediend.
Mevrouw de Voorzitter, ik zal het heel kort houden.
Wij delen de afschuw die onze collega Galeote Quecedo heeft geuit met betrekking tot het politieke geweld in Baskenland.
Het lijkt me evenwel in intellectueel opzicht eerlijker, en gezien de feiten rechtvaardiger, om dit geweld toe te schrijven aan het brein hierachter.
De moordenaars in Baskenland hebben zich niet laten leiden door de doctrine van Benito Mussolini, maar door het marxisme, ofwel de ideeën van extreem-links die ook hier in dit Parlement tot uiting komen.
Behalve het feit dat ze dus wel zullen profiteren van...
(Spreker wordt door de Voorzitter onderbroken)
Ik ben benieuwd of het betoog van de heer Katiforis daadwerkelijke een motie van orde betreft.
Mevrouw de Voorzitter, ik wilde even voortborduren op hetgeen mevrouw Morgantini zei over de lijsten die in Turkije zijn opgesteld.
Naar het schijnt is er ook een lijst met Griekse onderdanen en ik zie dat het Turkse Ministerie van Buitenlandse Zaken heeft verkaard dat elk land waarschijnlijk dergelijke lijsten heeft.
Ik neem aan dat hij landen buiten de Europese Unie bedoelt....
(Spreker wordt door de Voorzitter onderbroken)
Mijnheer Katiforis, we gaan dit onderzoeken. Hartelijk dank.
Verwelkoming
Agenda
- (EN) Morgen zullen de Commissie en het voorzitterschap van de Raad hun verklaringen geven over het afluisteren van berichten.
Dit is een gevoelig onderwerp omdat op dit terrein de bevoegdheden van de Unie duidelijk zijn gedefinieerd. De belangrijkste fracties willen over dit onderwerp geen standpunt innemen voordat zij de verklaringen van de Raad en de Commissie hebben gehoord.
Wij willen dan ook verzoeken om de stemming uit te stellen tot de vergaderperiode van april. Tevens zou de sluitingstermijn voor het indienen van resoluties overeenkomstig artikel37 van ons Reglement dienovereenkomstig verlengd moeten worden, zodat onze commissie tenminste nog de mogelijkheid heeft om een ontwerpresolutie over deze kwestie in te dienen.
Het onderwerp staat al op de agenda voor de volgende vergadering van onze commissie.
Mevrouw de Voorzitter, ik schaar mij achter dit buitengewoon verstandige verzoek.
Zou dit debat binnenkort plaatsvinden, dan zouden we nog niet over alle benodigde informatie beschikken om ons duidelijk over dit zeer belangrijke vraagstuk uit te kunnen spreken.
Ik denk dat het in ieder geval verstandig is ons pas over dit vraagstuk uit te spreken als we volledig zijn ingelicht. Zo kunnen we bijvoorbeeld ook pas beoordelen of er sprake is van een beroep op het Reglement als de spreker gebruik heeft kunnen maken van de hem toegekende spreektijd.
Wie is tegen het verzoek dat de heer Watson namens zijn commissie heeft ingediend om de stemming over het Echelon-systeem uit te stellen tot de vergaderperiode van april?
Niemand?
(Het Parlement willigt het verzoek in)
Algemene veiligheid van producten - BSE-tests
Aan de orde is de mededeling van de Commissie over de algemene veiligheid van producten.
Ik kan de commissaris namens mijn fractie de verzekering geven dat deze voorstellen erg op prijs worden gesteld. Ik zou hem daarover wel nog graag een paar vragen willen stellen.
Zou de commissaris meer informatie kunnen geven over het raadplegingsprogramma met betrekking tot de kandidaat-lidstaten? Het is van groot belang dat de landen die lid willen worden van de Europese Unie, volledig op de hoogte zijn van het veranderende karakter van het acquis communautaire en van de verordeningen die zij in acht dienen te nemen.
Is er in de toekomst sprake van een regelmatige dialoog waarbij die landen worden betrokken?
In de tweede plaats zou ik graag meer informatie willen over de wijze waarop gevaarlijke producten, of producten die gevaarlijk zouden kunnen zijn, uit de markt worden gehaald.
Is het in het kader van het rapid alert system bijvoorbeeld mogelijk om de procedure te versnellen op grond waarvan een product uit de markt kan worden gehaald zodra geconstateerd is dat het gevaarlijk kan zijn?
Mijn laatste vraag heeft betrekking op producten waarvan vermoed wordt dat ze gevaarlijk zijn, maar die door de Commissie in dit stadium nog niet als gevaarlijk worden aangemerkt. Veel mensen, waaronder ikzelf, hebben de commissaris over dit onderwerp al schriftelijke vragen gesteld.
Een concreet voorbeeld van een dergelijk product is brandbaar meubilair.
Wordt in de toekomst het beleid zodanig aangescherpt dat dit soort producten ook sneller uit de markt kan worden genomen?
Dank u, mijnheer Whitehead, voor uw steunbetuiging. Ik stel dat erg op prijs.
In antwoord op uw vraag over de kandidaat-lidstaten, kan ik zeggen dat deze kwestie inderdaad al op onze agenda staat.
Mijn eigen directoraat-generaal is over dit onderwerp reeds in overleg met het directoraat-generaal van de heer Verheugen omdat daar de hoofdverantwoordelijkheid voor de uitbreiding ligt. Daarbij wordt niet alleen gelet op de volksgezondheid, maar ook op de bescherming van consumenten.
Ook aan de door u genoemde aspecten zal tijdens dit overleg aandacht worden besteed.
Uw tweede vraag betrof het snel uit de markt halen van gevaarlijke producten. Ik kan u verzekeren dat producten waarvan geconstateerd is dat ze gevaar opleveren, dankzij het rapid alert system Rapex, snel uit de markt kunnen worden gehaald.
Tenslotte ben ik mij bewust van uw bezorgdheid over brandbaar meubilair en andere producten. Wij zullen deze producten in de gaten blijven houden.
Mijnheer de commissaris, u hebt zojuist zeer terecht opgemerkt dat er vertrouwen onder de consumenten moet bestaan. De consumenten moeten dit vertrouwen op alle mogelijke gebieden hebben.
Er zijn inmiddels heel wat maatregelen genomen. Hierbij denk ik met name aan het Witboek over consumptie en voedselveiligheid.
Er moet meer gevolg gegeven worden aan het debat over de veiligheid van de consument en Europa moet dichter bij de burgermaatschappij komen te staan.
Ik doel hiermee met name op de burgers die in Seattle of elders van zich hebben laten horen en hun zorgen hebben geuit over de kwaliteit van het voedsel en de voedselveiligheid. De Commissie zou daarom het initiatief moeten nemen en een forum moeten organiseren om een breed debat op gang te brengen tussen enerzijds de verantwoordelijken binnen de Commissie, de vertegenwoordigers van de regeringen en de afgevaardigden, en anderzijds de vertegenwoordigers van de burgermaatschappij, NGO's, consumentenorganisaties en vakorganisaties.
Dit debat moet zo breed zijn dat zelfs de Europese burger erbij betrokken wordt. Op deze wijze kunnen we voorkomen dat we nogmaals het verwijt krijgen niet open genoeg te zijn en de burger niet voldoende bij alle debatten te betrekken.
Wilt u dat een dergelijk forum georganiseerd wordt?
Mevrouw de Voorzitter, is er onderzocht hoeveel arbeidsplaatsen er in Europa verloren gaan door het exportverbod op goederen die in de Gemeenschap verboden zijn?
Is dat met de vakbonden en werkgeversorganisaties doorgesproken?
Mevrouw de Voorzitter, geachte afgevaardigden, ik wil graag benadrukken dat mijn verantwoordelijkheid op het gebied van de volksgezondheid en de consumentenbescherming ligt.
Ik heb al bij een aantal eerdere gelegenheden gezegd, ook in dit Parlement, dat de bescherming van het publiek de doorslaggevende factor moet zijn.
In gevallen waar een conflict kan optreden tussen de bescherming van consumenten, met name wat hun gezondheid betreft, en financiële aspecten, dient de volksgezondheid de bepalende factor te zijn.
Dat wil uiteraard niet zeggen dat de overwegingen waar u op wijst, genegeerd moeten worden.
In een situatie echter, waar een keuze tussen één van beide factoren gemaakt moet worden, dient het belang van de volksgezondheid altijd voorop te staan.
Mevrouw de Voorzitter, mijnheer de commissaris, mijn felicitaties aan de Commissie voor dit mijns inziens bijzonder belangrijke initiatief.
Ik zou echter graag van de commissaris willen vernemen hoe het voorgestelde initiatief kan worden verzoend met een gemeenschappelijk landbouwbeleid dat haaks staat op de bescherming van de voedselveiligheid en de voedselkwaliteit.
Het gemeenschappelijk landbouwbeleid financiert hoofdzakelijk de productie; het houdt enkel rekening met het kwantitatieve productiecriterium; de landbouwers ontvangen subsidies uit hoofde van de productiehoeveelheid. Hoe kunnen wij in deze omstandigheden een dergelijke richtlijn aannemen zonder eerst een op kwaliteit en voedselveiligheid gebaseerd landbouwbeleid ten uitvoer te leggen?
Of is het enkel de bedoeling de publieke opinie te sussen?
Het wantrouwen van de burger ten aanzien van de voedselketen neemt met de dag toe, maar het huidige landbouwbeleid slaagt er niet in deze tendens te keren.
Waarom passen we dan niet eerst het landbouwbeleid aan om de consument vertrouwen in te boezemen?
Ik kan hierop antwoorden dat de bepalingen die in dit specifieke wetgevingsdocument betrekking hebben op voedingsmiddelen, van kracht zullen blijven tot de algemene voedselwetgeving in werking treedt.
Zoals u weet, staat in onze plannen in het Witboek inzake voedselveiligheid ook een bepaling die betrekking heeft op de introductie van een algemene voedselwetgeving. Daarnaast zijn in het Witboek nog veel meer wettelijke bepalingen opgenomen om de voedselveiligheid te garanderen, waardoor ook een betere consumentenbescherming zal ontstaan.
Om deze wetgeving tot stand te brengen, is uiteraard intensief overleg noodzakelijk met de andere commissarissen, met name met commissaris Fischler, die verantwoordelijk is voor het gemeenschappelijk landbouwbeleid.
Ik kan u verzekeren, mijnheer Campos, dat bij de uitwisseling van standpunten over deze kwesties op Commissieniveau de voedselveiligheid een hoge prioriteit heeft.
Ik denk dat er geen conflict zal en mag ontstaan tussen de belangen die verband houden met de ontwikkeling van de landbouw en de belangen op het gebied van de voedselveiligheid.
Mevrouw de Voorzitter, ook ik wil mijn voldoening uiten over de mededelingen van de Commissie van vandaag. Ik wil echter even terugkomen op het vraagstuk van de transparantie.
Evenals u, mijnheer de commissaris, ben ook ik van mening dat transparantie rechtstreeks te maken heeft met het vertrouwen van de burgers in veilige voedingsmiddelen. Dit is misschien zelfs de belangrijkste factor.
U gebruikte hier echter het woord "vertrouwelijkheid". Mag ik u vragen waar vertrouwelijkheid begint en waar vertrouwelijkheid ophoudt?
Mijns inziens is dit juist het meest subtiele punt.
Hiervan zal afhangen of wij het vertrouwen van de Europese burgers kunnen terugwinnen.
